# 左傳紀事本末 卷十六

## 齊滅紀

[隱01傳12] 隐公元年八月，纪人伐夷。夷不告，故不书。

[隱02傳05] 二年九月，纪裂来逆女，卿为君逆也。冬，纪子帛、莒子盟于密，鲁故也。

[隱08傳07] 八年，公及莒人盟于浮来，以成纪好也。

[桓05傳02] 桓公五年夏，齐侯、郑伯朝于纪，欲以袭之。纪人知之。

[桓06傳03] 六年夏，会于成，纪来谘谋齐难也。[桓06傳08] 冬，纪侯来朝，请王命，以求成于齐，公告不能。

[桓17傳01] 十七年春，盟于黄，平齐、纪，且谋卫故也。

[莊03傳03] 庄公三年秋，纪季以酅入于齐，纪于是乎始判。[莊03傳04] 冬，公次于滑，将会郑伯，谋纪故也。郑伯辞以难。凡师，一宿为舍，再宿为信，过信为次。

[莊04傳02] 四年，纪侯不能下齐，以与纪季。夏，纪侯大去其国，违齐难也。

### 补逸

《公羊传》：大去者何？灭也。孰灭之？齐灭之。曷为不言齐灭之？为襄公讳也。《春秋》为贤者讳。何贤乎襄公？复仇也。何仇尔？远祖也。哀公烹乎周，纪侯谮之。以襄公之为于此焉者，事祖祢之心尽矣。尽者何？襄公将复仇乎纪，卜之，曰：“师丧分焉。”“寡人死之，不为不吉也。”远祖者，几世乎？九世矣。九世犹可以复仇乎？虽百世可也。家亦可乎？曰：不可。国何以可？国君一体也，先君之耻，犹今君之耻也；今君之耻，犹先君之耻也。国君何以为一体？国君以国为体，诸侯世，故国君为一体也。

今纪无罪，此非怒与？曰：非也。古者有明天子，则纪侯必诛，必无纪者。纪侯之不诛，至今有纪者，犹无明天子也。古者诸侯必有会聚之事，相朝聘之道，号辞必称先君以相接。然则齐、纪无说焉，不可以并立乎天下。故将去纪侯者，不得不去纪也。有明天子，则襄公得为若行乎？曰：不得也。不得，则襄公曷为为之？上无天子，下无方伯，缘恩疾者可也。

### 臣士奇曰

臣士奇曰：《公羊》称齐襄公灭纪为九世复仇，其言曰：“哀公烹乎周，纪侯谮之。襄公将复仇乎纪，卜之，曰：‘师丧分焉。’‘寡人死之，不为不吉。’”其情激烈，则复仇之说信然矣。以今考之，《史记》注引宋衷之言，哀公荒淫无道者也，其烹于周必有故。纪侯之谮，其果否亦不必辨。但哀公死而立其弟胡公，哀公之少弟山复杀胡公而自立。自哀公至襄公凡十世，而哀公乃其远伯祖也，于不共戴天之义似亦少杀。且襄公鸟兽其行，败伦伤化，忍心害理，彼又岂知有祖宗之仇者？不过假报复之名，以利其土地耳。

按《舆地志》，齐都临淄，在今青州。古纪城在今寿光。寿光距青州七十里，则《春秋》时纪与齐相去直数十里间，所谓卧榻之地不容他人安枕者也。始焉托复仇之孝以攫之，中焉假存纪之仁，终焉窃葬伯姬之义以文饰之。当时号齐襄为小伯，亦狡矣哉！谓其真能复九世之仇，吾不知也。

纪、鲁世为婚姻，又共盟歃，不能救纪，何望于郑？郑固齐党，尝并驱而朝纪，欲以袭之者也。莒益细甚，窃窃为纪图，何济乎？但纪实王后之所出，欲请王命以求成于齐，而公告不能，王之不足为诸侯重轻亦可见矣。虽然，纪既逼处齐封，其势必折而入于齐。鲁即能为缨冠之救，何益成败？此纪侯之所以去，而季之苟延血食于酅，亦不得已之权也。然其情实可悲矣。
