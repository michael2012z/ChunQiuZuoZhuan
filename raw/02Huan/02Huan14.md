# 桓公十四年
## 經

十有四年，春，正月，公會鄭伯于曹。無冰。

夏，五，鄭伯使其弟語來盟。

秋，八月壬申，禦廩災。乙亥，嘗。

冬，十有二月丁巳，齊侯祿父卒。宋人以齊人、蔡人、衛人、陳人伐鄭。

## 傳

十四年春，會于曹。曹人致餼，禮也。

夏，鄭子人來尋盟，且修曹之會。

秋八月壬申，禦廩災。乙亥，嘗。書，不害也。

冬，宋人以諸侯伐鄭，報宋之戰也。焚渠門，入，及大逵。伐東郊，取牛首。以大宮之椽歸，為盧門之椽。

