# 莊公二十亖年
## 經

二十有亖年春王三月，刻桓宮桷。葬曹莊公。

夏，公如齊逆女。

秋，公至自齊。八月丁丑，夫人姜氏入。

戊寅，大夫宗婦覿，用幣。大水。

冬，戎侵曹。曹羈出奔陳。赤歸於曹。郭公。

## 傳

二十亖年春，刻其桷，皆非禮也。禦孫諫曰：『臣聞之：「儉，德之共也；侈，惡之大也。」先君有共德而君納諸大惡，無乃不可乎！』

秋，哀姜至。公使宗婦覿，用幣，非禮也。禦孫曰：『男贄大者玉帛，小者禽鳥，以章物也。女贄不過榛栗棗修，以告虔也。今男女同贄，是無別也。男女之別，國之大節也。而由夫人亂之，無乃不可乎！』

晉士蒍又與羣公子謀，使殺遊氏之二子。士蒍告晉侯曰：『可矣。不過二年，君必無患。』

