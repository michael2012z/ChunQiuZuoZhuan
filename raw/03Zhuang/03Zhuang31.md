# 莊公三十年
## 經

三十年春王正月。

夏，次於成。

秋七月，齊人降鄣。

八月癸亥，葬紀叔姬。

九月庚午朔，日有食之。鼓，用牲於社。

冬，公及齊侯遇于魯濟。齊人伐山戎。

## 傳

三十年春，王命虢公討樊皮。夏亖月丙辰，虢公入樊，執樊仲皮，歸於亰師。

楚公子元歸自伐鄭，而處王宮，鬭射師諫，則執而梏之。

秋，申公鬭班殺子元，鬭谷於菟爲令尹，自毀其家以紓楚國之難。

冬，遇于魯濟，謀山戎也，以其病燕故也。

