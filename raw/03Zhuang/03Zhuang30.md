# 莊公二十九年
## 經

二十有九年春，新延既。

夏，鄭人侵許。

秋，有蜚。

冬十有二月，紀叔姬卒。城諸及防。

## 傳

二十九年春，新作延廄。書，不時也。凡馬日中而出，日中而入。

夏，鄭人侵許。凡師有鐘鼓曰伐，無曰侵，輕曰襲。

秋，有蜚，爲災也。凡物不爲災不書。

冬十二月，城諸及防，書，時也。凡土功，龍見而畢務，戒事也。火見而致用，水昏正而栽，日至而畢。

樊皮叛王。

