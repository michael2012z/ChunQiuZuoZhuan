# 莊公八年
## 經

八年春王正月，師次於郎，以俟陳人，蔡人。甲午，治兵。

夏，師及齊師圍郕，郕降于齊師。

秋，師還。

冬十有一月癸未，齊無知弑其君諸兒。

## 傳

八年春，治兵於廟，禮也。

夏，師及齊師圍郕。郕降于齊師。仲慶父請伐齊師。公曰：『不可。我實不德，齊師何罪？罪我之由。《夏書》曰：「皋陶邁種德，德，乃降。」姑務修德以待時乎。』秋，師還。君子是以善魯莊公。

齊侯使連稱、管至父戍葵丘。瓜時而往，曰：『及瓜而代。』期戍，公問不至。請代，弗許。故謀作亂。

