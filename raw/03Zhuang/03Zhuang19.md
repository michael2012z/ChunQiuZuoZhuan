# 莊公十八年
## 經

十有八秂萅王三月，日有食之。

夏，公追戎於濟西。

秋，有蜮。

冬十月。

## 傳

十八秂萅，虢公、晉矦朝王，王饗醴，命之宥，皆賜玉五玨，馬亖[1]匹。非禮也。王命諸矦，名位不同，禮亦異數，不以禮假人。

虢公、晉矦、鄭伯使原莊公逆王后于陳。陳嬀歸於亰師，實惠後。

夏，公追戎於濟西。不言其來，諱之也。

秋，有蜮，爲災也。

初，楚武王克權，使鬭緡尹之。以叛，圍而殺之。遷權於那處，使閻敖尹之。及文王即位，與巴人伐申而驚其師。巴人叛楚而伐那處，取之，遂門于楚。閻敖遊湧而逸。楚子殺之，其族爲亂。冬，巴人因之以伐楚。

