# 莊公二十五年
## 經

二十有五年春，陳侯使女叔來聘。

夏五月癸丑，衛侯朔卒。

六月辛未，朔，日有食之，鼓、用牲於社。伯姬歸於杞。

秋，大水，鼓、用牲于社、於門。

冬，公子友如陳。

## 傳

二十五年春，陳女叔來聘，始結陳好也。嘉之，故不名。

夏六月辛未，朔，日有食之。鼓、用牲於社，非常也。唯正月之朔，慝未作，日有食之，於是乎用幣於社，伐鼓於朝。

秋，大水。鼓，用牲于社、於門，亦非常也。凡天災，有幣無牲。非日月之眚，不鼓。

晉士蒍使羣公子盡殺游氏之族，乃城聚而處之。

冬，晉侯圍聚，盡殺羣公子。

