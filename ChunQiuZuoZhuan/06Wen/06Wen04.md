# 文公四年

## 經 <a name="06Wen04Jing"></a>

<a name="06Wen04Jing01">[文04經01]</a> 春，公至自晉。

<a name="06Wen04Jing02">[文04經02]</a> 夏，逆婦姜于齊。狄侵齊。

<a name="06Wen04Jing03">[文04經03]</a> 秋，楚人滅江。晉侯伐秦，衛侯使甯俞來聘。

<a name="06Wen04Jing04">[文04經04]</a> 冬十有一月，壬寅，夫人風氏薨。

## 傳 <a name="06Wen04Zhuan"></a>

<a name="06Wen04Zhuan01">[文04傳01]</a> 春，晉人歸孔達于衛。以為衛之良也，故免之。

<a name="06Wen04Zhuan02">[文04傳02]</a> 夏，衛侯如晉拜。曹伯如晉會正。

<a name="06Wen04Zhuan03">[文04傳03]</a> 逆婦姜于齊，卿不行，非禮也。君子是以知出姜之不允於魯也，曰：「貴聘而賤逆之，君而卑之，立而廢之，棄信而壞其主，在國必亂，在家必亡。不允宜哉。《詩》曰：「畏天之威，于時保之」，敬主之謂也。」

<a name="06Wen04Zhuan04">[文04傳04]</a> 秋，晉侯伐秦，圍刓新城，以報王官之役。

<a name="06Wen04Zhuan05">[文04傳05]</a> 楚人滅江，秦伯為之降服，出次，不舉，過數。大夫諫，公曰：「同盟滅，雖不能救，敢不矜乎，吾自懼也。」君子曰，詩云：「惟彼二國，其政不獲，惟此四國，爰究爰度，其秦穆之謂矣。」

<a name="06Wen04Zhuan06">[文04傳06]</a> 衛甯武子來聘，公與之宴，為賦《湛露》，及《彤弓》。不辭，又不荅賦，使行人私焉。對曰，臣以為肄業及之也，昔諸侯朝正於王，王宴樂之，於是乎賦《湛露》，則天子當陽，諸侯用命也。諸侯敵王所愾，而獻其功，王於是乎賜之，彤弓一，彤矢百，玈弓矢千，以覺報宴。今陪臣來繼舊好，君辱貺之，其敢干大禮以自取戾。

<a name="06Wen04Zhuan07">[文04傳07]</a> 冬，成風薨。

