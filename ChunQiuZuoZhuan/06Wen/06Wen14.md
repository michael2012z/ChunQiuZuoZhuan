# 文公十四年

## 經 <a name="06Wen14Jing"></a>

<a name="06Wen14Jing01">[文14經01]</a> 春，王正月，公至自晉，邾人伐我南鄙，叔彭生帥帥伐邾，

<a name="06Wen14Jing02">[文14經02]</a> 夏，五月，乙亥，齊侯潘卒，

<a name="06Wen14Jing03">[文14經03]</a> 六月，公會宋公，陳侯，衛侯，鄭伯，許男，曹伯，晉趙盾，癸酉，同盟于新城，

<a name="06Wen14Jing04">[文14經04]</a> 秋，七月，有星孛入于北斗，公至自會，晉人納捷菑于邾，弗克納，

<a name="06Wen14Jing05">[文14經05]</a> 九月，甲申，公孫敖卒于齊，齊公子商人弒其君舍，宋子哀來奔，

<a name="06Wen14Jing06">[文14經06]</a> 冬，單伯如齊，齊人執單伯，齊人執子叔姬，

## 傳 <a name="06Wen14Zhuan"></a>

<a name="06Wen14Zhuan01">[文14傳01]</a> 春，頃王崩，周公閱與王孫，蘇爭政，故不赴，凡崩薨，不赴則不書，禍福不告亦不書，不懲敬也，邾文公之卒也，公使弔焉，不敬，邾人來討，伐我南鄙，故惠伯伐邾子叔姬妃齊昭公，生舍，叔姬無寵，舍無威，公子商人驟施於國，而多聚士，盡其家，貸於公有司以繼之，

<a name="06Wen14Zhuan02">[文14傳02]</a> 夏，五月，昭公卒，舍即位，邾文公元妃齊姜，生定公，二妃晉姬，生捷菑，文公卒，邾人立定公，捷菑奔晉，

<a name="06Wen14Zhuan03">[文14傳03]</a> 六月，同盟于新城，從於楚者服，且謀邾也，

<a name="06Wen14Zhuan04">[文14傳04]</a> 秋，七月，乙卯夜，齊商人弒舍而讓元，元曰，爾求之久矣，我能事爾，爾不可使多蓄憾，將免我乎，爾為之，有星孛入于北斗，周內史叔服曰，不出七年，宋齊晉之君，皆將死亂，晉趙盾以諸侯之師八百乘，納捷菑于邾，邾人辭曰，齊出貜且長，宣子曰，辭順而弗從，不祥，乃還，周公將與王孫蘇訟于晉，王叛王孫蘇，而使尹氏與聃啟，訟周公于晉，趙宣子平王室而復之，楚莊王立，子孔，潘崇，將襲群舒，使公子燮與子儀守，而伐舒蓼，二子作亂，城郢，而使賊殺子孔，不克而還，

<a name="06Wen14Zhuan05">[文14傳05]</a> 八月，二子以楚子出，將如商密，廬戢黎及叔麇誘之，遂殺鬥克，及公子燮，初，鬥克囚于秦，秦有殽之敗，而使歸求成，成而不得志，公子燮求令尹而不得，故二子作亂，穆伯之從己氏也，魯人立文伯，穆伯生二子於莒，而求復，文伯以為請，襄仲使無朝聽命，復而不出，二年而盡室以復適莒，文伯疾，而請曰，穀之子弱，請立難也，許之，文伯卒，立惠叔，穆伯請重賂以求復，惠叔以為請，許之，將來，

<a name="06Wen14Zhuan06">[文14傳06]</a> 九月，卒于齊，告喪，請葬，弗許，宋高哀為蕭封人，以為卿，不義宋公而出，遂來奔，書曰，宋子哀來奔，貴之也，齊人定懿公，使來告難，故書以九月，齊公子元，不順懿公之為政也，終不曰公，曰夫已氏，襄仲使告于王，請以王寵，求昭姬于齊，曰，殺其子，焉用其母，請受而罪之，

<a name="06Wen14Zhuan07">[文14傳07]</a> 冬，單伯如齊，請子叔姬，齊人執之，又執子叔姬，

