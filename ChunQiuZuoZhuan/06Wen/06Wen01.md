# 文公元年

## 經 <a name="06Wen01Jing"></a>

<a name="06Wen01Jing01">[文01經01]</a> 元年春，王正月，公即位。

<a name="06Wen01Jing02">[文01經02]</a> 二月，癸亥，日有食之。天王使叔服來會葬。

<a name="06Wen01Jing03">[文01經03]</a> 夏，四月，丁巳，葬我君僖公。天王使毛伯來錫公命。晉侯伐衛。叔孫得臣如京師。衛人伐晉。

<a name="06Wen01Jing04">[文01經04]</a> 秋，公孫敖會晉侯于戚。

<a name="06Wen01Jing05">[文01經05]</a> 冬，十月，丁未，楚世子商臣弒其君頵。公孫敖如齊。

## 傳 <a name="06Wen01Zhuan"></a>

<a name="06Wen01Zhuan01">[文01傳01]</a> 元年春，王使內史叔服來會葬。公孫敖聞其能相人也，見其二子焉。叔服曰：「穀也食子，難也收子。穀也豐下，必有後於魯國。」

<a name="06Wen01Zhuan02">[文01傳02]</a> 於是閏三月，非禮也。先王之正時也，履端於始，舉正於中，歸餘於終。履端於始，序則不愆。舉正於中，民則不惑。歸餘於終，事則不悖。

<a name="06Wen01Zhuan03">[文01傳03]</a> 夏，四月，丁巳，葬僖公。

<a name="06Wen01Zhuan04">[文01傳04]</a> 王使毛伯衛來錫公命，叔孫得臣如周拜。

<a name="06Wen01Zhuan05">[文01傳05]</a> 晉文公之季年，諸侯朝晉。衛成公不朝，使孔達侵鄭，伐緜、訾、及匡。晉襄公既祥，使告于諸侯而伐衛，及南陽。先且居曰：「效尤，禍也。請君朝王，臣從師。」晉侯朝王于溫，先且居、胥臣伐衛。

<a name="06Wen01Zhuan06">[文01傳06]</a> 五月，辛酉朔，晉師圍戚。

<a name="06Wen01Zhuan07">[文01傳07]</a> 六月，戊戌，取之，獲孫昭子。

<a name="06Wen01Zhuan08">[文01傳08]</a> 衛人使告于陳，陳共公曰：「更伐之，我辭之。」衛孔達帥師伐晉。君子以為古，古者越國而謀。

<a name="06Wen01Zhuan09">[文01傳09]</a> 秋，晉侯疆戚田，故公孫敖會之。

<a name="06Wen01Zhuan10">[文01傳10]</a> 初，楚子將以商臣為大子，訪諸令尹子上，子上曰：「君之齒未也，而又多愛，黜乃亂也。楚國之舉，恒在少者，且是人也，蜂目而豺聲，忍人也，不可立也。」弗聽。既又欲立王子職而黜大子商臣。商臣聞之而未察，告其師潘崇曰：「若之何而察之？」潘崇曰：「享江芊而勿敬也。」從之。江芊怒曰：「呼，役夫！宜君王之欲殺女而立職也。」告潘崇曰：「信矣。」潘崇曰：「能事諸乎？」曰：「不能。」「能行乎？」曰：「不能。」「能行大事乎？」曰：「能。」

<a name="06Wen01Zhuan11">[文01傳11]</a> 冬，十月，以宮甲圍成王。王請食熊蹯而死，弗聽。丁未，王縊。謚之曰「靈」，不瞑，曰「成」，乃瞑。

<a name="06Wen01Zhuan12">[文01傳12]</a> 穆王立，以其為大子之室與潘崇，使為大師，且掌環列之尹。

<a name="06Wen01Zhuan13">[文01傳13]</a> 穆伯如齊，始聘焉，禮也。凡君即位，卿出並聘，踐脩舊好，要結外援，好事鄰國，以衛社稷，忠信卑讓之道也。忠，德之正也。信，德之固也。卑讓，德之基也。

<a name="06Wen01Zhuan14">[文01傳14]</a> 殽之役，晉人既歸秦師，秦大夫及左右皆言於秦伯曰：「是敗也，孟明之罪也，必殺之。」秦伯曰：「是孤之罪也。周芮良夫之詩曰：『大風有隧，貪人敗類。聽言則對，誦言如醉。匪用其良，覆俾我悖。』是貪故也，孤之謂矣。孤實貪以禍夫子，夫子何罪？」復使為政。

