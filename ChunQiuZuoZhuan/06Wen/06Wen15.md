# 文公十五年

## 經 <a name="06Wen15Jing"></a>

<a name="06Wen15Jing01">[文15經01]</a> 春，季孫行父如晉，

<a name="06Wen15Jing02">[文15經02]</a> 三月，宋司馬華孫來盟，

<a name="06Wen15Jing03">[文15經03]</a> 夏，曹伯來朝，齊人歸公孫敖之喪，

<a name="06Wen15Jing04">[文15經04]</a> 六月，辛丑，朔，日有食之，鼓用牲于社，單伯至自齊，晉郤缺帥師伐蔡，戊申，入蔡，

<a name="06Wen15Jing05">[文15經05]</a> 秋，齊人侵我西鄙，季孫行父如晉，

<a name="06Wen15Jing06">[文15經06]</a> 冬，十有一月，諸侯盟于扈，

<a name="06Wen15Jing07">[文15經07]</a> 十有二月，齊人來歸子叔姬，齊侯侵我西鄙，遂伐曹，入其郛，

## 傳 <a name="06Wen15Zhuan"></a>

<a name="06Wen15Zhuan01">[文15傳01]</a> 春，季文子如晉，為單伯與子叔姬故也，

<a name="06Wen15Zhuan02">[文15傳02]</a> 三月，宋華耦來盟，其官皆從之，書曰，宋司馬華孫，貴之也，公與之宴，辭曰，君之先臣督，得罪於宋殤公，名在諸侯之策，臣承其祀，其敢辱君，請承命於亞旅，魯人以為敏，

<a name="06Wen15Zhuan03">[文15傳03]</a> 夏，曹伯來朝，禮也，諸侯五年再相朝，以脩王命，古之制也，齊人或為孟氏謀，曰，魯爾親也，飾棺寘諸堂阜，魯必取之，從之，卞人以告，惠叔猶毀以為請，立於朝以待命，許之，取而殯之，齊人送之書曰，齊人歸公孫敖之喪，為孟氏，且國故也，葬視共仲，聲己不視，帷堂而哭，襄仲欲勿哭，惠伯曰喪，親之終也，雖不能始，善終可也，史佚有言曰，兄弟致美，救乏，賀善，弔災，祭敬，喪哀，情雖不同，毋絕其愛親之道也，子無失道，何怨於人，襄仲說，帥兄弟以哭之，他年，其二子來，孟獻子愛之，聞於國，或譖之曰，將殺子，獻子以告，季文子二子曰，夫子以愛我聞，我以將殺子聞，不亦遠於禮乎，遠禮不如死，一人門于句鼆，一人門于戾丘，皆死，

<a name="06Wen15Zhuan04">[文15傳04]</a> 六月，辛丑朔，日有食之，鼓用牲于社，非禮也，日有食之，天子不舉，伐鼓于社，諸侯用幣于社，伐鼓于朝，以昭事神，訓民事君，示有等威，古之道也，齊人許單伯請而赦之，使來致命，書曰，單伯至自齊，貴之也，新城之盟，蔡人不與，晉郤缺以上軍下軍伐蔡，曰，君弱，不可以怠，戊申，入蔡，以城下之盟而還，凡勝國，曰滅之，獲大城焉，曰入之，

<a name="06Wen15Zhuan05">[文15傳05]</a> 秋，齊人侵我西鄙，故季文子告于晉，

<a name="06Wen15Zhuan06">[文15傳06]</a> 冬，十一月，晉侯，宋公，衛侯，蔡侯，鄭伯許男，曹伯，盟于扈，尋新城之盟，且謀伐齊也，齊人賂晉侯，故不克而還，於是有齊難，是以公不會，書曰，諸侯盟于扈，無能為故也，凡諸侯會，公不與不書，諱君惡也，與而不書，後也，齊人來歸子叔姬，王故也，齊侯侵我西鄙，謂諸侯不能也，遂伐曹，人其郛，討其來朝也，季文子曰，齊侯其不免乎，己則無禮，而討於有禮者，曰，女何故行禮，禮以順天，天之道也，己則反天，而又以討人，難以免矣，詩曰，胡不相畏，不畏于天，君子之不虐幼賤，畏于天也，在周頌曰，畏天之威，于時保之，不畏于天，將何能保，以亂取國，奉禮以守，猶懼不終，多行無禮，弗能在矣，

