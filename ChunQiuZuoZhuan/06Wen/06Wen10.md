# 文公十年

## 經 <a name="06Wen10Jing"></a>

<a name="06Wen10Jing01">[文10經01]</a> 春，王三月，辛卯，臧孫辰卒，

<a name="06Wen10Jing02">[文10經02]</a> 夏，秦伐晉，楚殺其大夫宜申，自正月不雨，至于秋七月，及蘇子盟于女栗，

<a name="06Wen10Jing03">[文10經03]</a> 冬，狄侵宋，楚子，蔡侯，次于厥貉，

## 傳 <a name="06Wen10Zhuan"></a>

<a name="06Wen10Zhuan01">[文10傳01]</a> 春，晉人伐秦，取少梁，

<a name="06Wen10Zhuan02">[文10傳02]</a> 夏，秦伯伐晉，取北徵，初楚范巫矞似，謂成王，與子玉，子西，曰，三君皆將強死，城濮之役，王思之，故使止子玉曰，毋死，不及，止子西，子西縊而縣絕，王使適至，遂止之，使為商公，沿漢泝江，將入郢，王在渚宮，下見之，懼而辭曰，臣免於死，又有讒言，謂臣將逃，臣歸死於司敗也，王使為工尹，又與子家謀弒穆王，穆王聞之，

<a name="06Wen10Zhuan03">[文10傳03]</a> 五月，殺鬥宜申，及仲歸，

<a name="06Wen10Zhuan04">[文10傳04]</a> 秋，七月，及蘇子盟于女栗，頃王立故也，陳侯，鄭伯，會楚子于息，

<a name="06Wen10Zhuan05">[文10傳05]</a> 冬，遂及蔡侯，次于厥貉，將以伐宋，宋華御事曰，楚欲弱我也，先為之弱乎，何必使誘我，我實不能，民何罪，乃逆楚子，勞且聽命，遂，道以田孟諸，宋公為右盂，鄭伯為左盂，期思公復遂，為右司馬，子朱及文之無畏，為左司馬，命夙駕載燧，宋公違命，無畏抶其僕以徇，或謂子舟曰，國君不可戮也，子舟曰，當官而行，何彊之有，詩曰，剛亦不吐，柔亦不茹，毋縱詭隨，以謹罔極，是亦非辟彊也，敢愛死以亂官乎，厥貉之會，麇子逃歸，

