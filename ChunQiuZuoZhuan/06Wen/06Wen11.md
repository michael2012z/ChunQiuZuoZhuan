# 文公十一年

## 經 <a name="06Wen11Jing"></a>

<a name="06Wen11Jing01">[文11經01]</a> 春，楚子伐麇。

<a name="06Wen11Jing02">[文11經02]</a> 夏，叔仲彭生，會晉郤缺于承筐。

<a name="06Wen11Jing03">[文11經03]</a> 秋，曹伯來朝，公子遂如宋，狄侵齊。

<a name="06Wen11Jing04">[文11經04]</a> 冬，十月，甲午，叔孫得臣敗狄于鹹。

## 傳 <a name="06Wen11Zhuan"></a>

<a name="06Wen11Zhuan01">[文11傳01]</a> 春，楚子伐麇，成大心敗麇師於防渚，潘崇復伐麇，至于鍚穴。

<a name="06Wen11Zhuan02">[文11傳02]</a> 夏，叔仲惠伯會晉郤缺于承筐，謀諸侯之從於楚者。

<a name="06Wen11Zhuan03">[文11傳03]</a> 秋，曹文公來朝，即位而來見也。 襄仲聘于宋，且言司城蕩意諸而復之， 因賀楚師之不害也。

<a name="06Wen11Zhuan04">[文11傳04]</a> 鄋瞞侵齊，遂伐我，公卜使叔孫得臣追之， 吉，侯叔夏御莊叔，綿房甥為右， 富父終甥駟乘。

<a name="06Wen11Zhuan05">[文11傳05]</a> 冬，十月，甲午，敗狄于鹹，獲長狄僑如。 富父終甥樁其喉，以戈殺之， 埋其首於子駒之門，以命宣伯。

<a name="06Wen11Zhuan06">[文11傳06]</a> 初，宋武公之世，鄋瞞伐宋， 司徒皇父帥師禦之，耏班御皇父充石， 公子穀甥為右，司寇牛父駟乘，以敗狄于長丘， 獲長狄緣斯，皇父之二子死焉。 宋公於是以門賞耏班，使食其征謂之耏門。

<a name="06Wen11Zhuan07">[文11傳07]</a> 晉之滅潞也，獲僑如之弟焚如。

<a name="06Wen11Zhuan08">[文11傳08]</a> 齊襄公之二年，鄋瞞伐齊， 齊王子成父獲其弟榮如， 埋其首於周首之北門。

<a name="06Wen11Zhuan09">[文11傳09]</a> 衛人獲其季弟簡如， 鄋瞞由是遂亡。

<a name="06Wen11Zhuan10">[文11傳10]</a> 郕大子朱儒，自安於夫鍾，國人弗徇。

