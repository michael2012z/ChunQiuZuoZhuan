# 文公九年

## 經 <a name="06Wen09Jing"></a>

<a name="06Wen09Jing01">[文09經01]</a> 春，毛伯來求金，夫人姜氏如齊。

<a name="06Wen09Jing02">[文09經02]</a> 二月，叔孫得臣如京師。辛丑，葬襄王。晉人殺其大夫先都。

<a name="06Wen09Jing03">[文09經03]</a> 三月，夫人姜氏至自齊。 晉人殺其大夫士縠，及箕鄭父。 楚人伐鄭。公子遂會晉人、宋人、衛人、許人，救鄭。

<a name="06Wen09Jing04">[文09經04]</a> 夏，狄侵齊。

<a name="06Wen09Jing05">[文09經05]</a> 秋，八月，曹伯襄卒。

<a name="06Wen09Jing06">[文09經06]</a> 九月，癸酉，地震。

<a name="06Wen09Jing07">[文09經07]</a> 冬，楚子使椒來聘。秦人來歸僖公成風之隧，葬曹共公。

## 傳 <a name="06Wen09Zhuan"></a>

<a name="06Wen09Zhuan01">[文09傳01]</a> 春，王正月，己酉，使賊殺先克。 乙丑，晉人殺先都，梁益耳。 毛伯衛來求金，非禮也。不書王命，未葬也。

<a name="06Wen09Zhuan02">[文09傳02]</a> 二月，莊叔如周葬襄王。

<a name="06Wen09Zhuan03">[文09傳03]</a> 三月，甲戌，晉人殺箕鄭父，士縠，蒯得。 范山言於楚子：「晉君少，不在諸侯，北方可圖也。」 楚子師于狼淵以伐鄭，囚公子堅，公子尨，及樂耳。 鄭及楚平，公子遂會晉趙盾、宋華耦、衛孔達、許大夫，救鄭，不及楚師。 卿不書，緩也，以懲不恪。

<a name="06Wen09Zhuan04">[文09傳04]</a> 夏，楚侵陳，克壺丘，以其服於晉也。

<a name="06Wen09Zhuan05">[文09傳05]</a> 秋，楚公子朱自東夷伐陳，陳人敗之，獲公子茷。 陳懼，乃及楚平。

<a name="06Wen09Zhuan06">[文09傳06]</a> 冬，楚子越椒來聘，執幣傲。 叔仲惠伯：「是必滅若敖氏之宗，傲其先君，神弗福也。」

<a name="06Wen09Zhuan07">[文09傳07]</a> 秦人來歸僖公成風之襚，禮也。 諸侯相弔賀也，雖不當事，苟有禮焉 ，書也，以無忘舊好。

