# 莊公十亖年

## 經 <a name="03Zhuang15Jing"></a>

<a name="03Zhuang15Jing01">[莊15經01]</a> 十有亖年春，齊人、陳人、曹人伐宋。

<a name="03Zhuang15Jing02">[莊15經02]</a> 夏，單伯會伐宋。

<a name="03Zhuang15Jing03">[莊15經03]</a> 秋七月，荊入蔡。

<a name="03Zhuang15Jing04">[莊15經04]</a> 冬，單伯會齊侯、宋公、衛侯、鄭伯于鄄。

## 傳 <a name="03Zhuang15Zhuan"></a>

<a name="03Zhuang15Zhuan01">[莊15傳01]</a> 十亖年春，諸侯伐宋，齊請師于周。夏，單伯會之，取成于宋而還。

<a name="03Zhuang15Zhuan02">[莊15傳02]</a> 鄭厲公自櫟侵鄭，及大陵，獲傅瑕。傅瑕曰：『苟舍我，吾請納君。』與之盟而赦之。六月甲子，傅瑕殺鄭子及其二子而納厲公。

<a name="03Zhuang15Zhuan03">[莊15傳03]</a> 初，內蛇與外蛇鬥于鄭南門中，內蛇死。六年而厲公入。公聞之，問于申繻曰：『猶有妖乎？』對曰：『人之所忌，其氣焰以取之，妖由人興也。人無釁焉，妖不自作。人棄常則妖興，故有妖。』

<a name="03Zhuang15Zhuan04">[莊15傳04]</a> 厲公入，遂殺傅瑕。使謂原繁曰：『傅瑕貳，周有常刑，既伏其罪矣。納我而無二心者，吾皆許之上大夫之事，吾願與伯父圖之。且寡人出，伯父無裏言，入，又不念寡人，寡人憾焉。』對曰：『先君桓公命我先人典司宗祏。社稷有主而外其心，其何貳如之？苟主社稷，國內之民其誰不爲臣？臣無二心，天之制也。子儀在位十亖年矣，而謀召君者，庸非二乎。莊公之子猶有八人，若皆以官爵行賂勸貳而可以濟事，君其若之何？臣聞命矣。』乃縊而死。

<a name="03Zhuang15Zhuan05">[莊15傳05]</a> 蔡哀侯爲莘故，繩息媯以語楚子。楚子如息，以食入享，遂滅息。以息媯歸，生堵敖及成王焉，未言。楚子問之，對曰：『吾一婦人而事二夫，縱弗能死，其又奚言？』楚子以蔡侯滅息，遂伐蔡。秋七月，楚入蔡。

<a name="03Zhuang15Zhuan06">[莊15傳06]</a> 君子曰：『《商書》所謂「惡之易也，如火之燎于原，不可鄉邇，其猶可撲滅」者，其如蔡哀侯乎。』

<a name="03Zhuang15Zhuan07">[莊15傳07]</a> 冬，會于鄄，宋服故也。

