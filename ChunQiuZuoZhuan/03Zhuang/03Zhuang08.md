# 莊公八年

## 經 <a name="03Zhuang08Jing"></a>

<a name="03Zhuang08Jing01">[莊08經01]</a> 八年春王正月，師次於郎，以俟陳人，蔡人。甲午，治兵。

<a name="03Zhuang08Jing02">[莊08經02]</a> 夏，師及齊師圍郕，郕降于齊師。

<a name="03Zhuang08Jing03">[莊08經03]</a> 秋，師還。

<a name="03Zhuang08Jing04">[莊08經04]</a> 冬十有一月癸未，齊無知弑其君諸兒。

## 傳 <a name="03Zhuang08Zhuan"></a>

<a name="03Zhuang08Zhuan01">[莊08傳01]</a> 八年春，治兵於廟，禮也。

<a name="03Zhuang08Zhuan02">[莊08傳02]</a> 夏，師及齊師圍郕。郕降于齊師。仲慶父請伐齊師。公曰：『不可。我實不德，齊師何罪？罪我之由。《夏書》曰：「皋陶邁種德，德，乃降。」姑務修德以待時乎。』秋，師還。君子是以善魯莊公。

<a name="03Zhuang08Zhuan03">[莊08傳03]</a> 齊侯使連稱、管至父戍葵丘。瓜時而往，曰：『及瓜而代。』期戍，公問不至。請代，弗許。故謀作亂。

