# 莊公元年

## 經 <a name="03Zhuang01Jing"></a>

<a name="03Zhuang01Jing01">[莊01經01]</a> 元年春王正月。三月，夫人孫于齊。

<a name="03Zhuang01Jing02">[莊01經02]</a> 夏，單伯送王姬。

<a name="03Zhuang01Jing03">[莊01經03]</a> 秋，築王姬之館於外。

<a name="03Zhuang01Jing04">[莊01經04]</a> 冬十月乙亥，陳侯林卒。王使榮叔來錫桓公命。王姬歸於齊。齊師遷紀、郱、鄑、郚。

## 傳 <a name="03Zhuang01Zhuan"></a>

<a name="03Zhuang01Zhuan01">[莊01傳01]</a> 元年春，不稱即位，文姜出故也。

<a name="03Zhuang01Zhuan02">[莊01傳02]</a> 三月，夫人孫于齊。不稱姜氏，絕不爲親，禮也。

<a name="03Zhuang01Zhuan03">[莊01傳03]</a> 秋，築王姬之館於外。爲外，禮也。

