# 莊公二十五年

## 經 <a name="03Zhuang26Jing"></a>

<a name="03Zhuang26Jing01">[莊26經01]</a> 二十有五年春，陳侯使女叔來聘。

<a name="03Zhuang26Jing02">[莊26經02]</a> 夏五月癸丑，衛侯朔卒。

<a name="03Zhuang26Jing03">[莊26經03]</a> 六月辛未，朔，日有食之，鼓、用牲於社。伯姬歸於杞。

<a name="03Zhuang26Jing04">[莊26經04]</a> 秋，大水，鼓、用牲于社、於門。

<a name="03Zhuang26Jing05">[莊26經05]</a> 冬，公子友如陳。

## 傳 <a name="03Zhuang26Zhuan"></a>

<a name="03Zhuang26Zhuan01">[莊26傳01]</a> 二十五年春，陳女叔來聘，始結陳好也。嘉之，故不名。

<a name="03Zhuang26Zhuan02">[莊26傳02]</a> 夏六月辛未，朔，日有食之。鼓、用牲於社，非常也。唯正月之朔，慝未作，日有食之，於是乎用幣於社，伐鼓於朝。

<a name="03Zhuang26Zhuan03">[莊26傳03]</a> 秋，大水。鼓，用牲于社、於門，亦非常也。凡天災，有幣無牲。非日月之眚，不鼓。

<a name="03Zhuang26Zhuan04">[莊26傳04]</a> 晉士蒍使羣公子盡殺游氏之族，乃城聚而處之。

<a name="03Zhuang26Zhuan05">[莊26傳05]</a> 冬，晉侯圍聚，盡殺羣公子。

