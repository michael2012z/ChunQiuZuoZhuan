# 莊公十六年

## 經 <a name="03Zhuang17Jing"></a>

<a name="03Zhuang17Jing01">[莊17經01]</a> 十有六年春王正月。

<a name="03Zhuang17Jing02">[莊17經02]</a> 夏，宋人、齊人、衛人伐鄭。

<a name="03Zhuang17Jing03">[莊17經03]</a> 秋，荊伐鄭。

<a name="03Zhuang17Jing04">[莊17經04]</a> 冬十有二月，會齊侯、宋公、陳侯、衛侯、鄭伯、許男、滑伯、滕子同盟於幽。邾子克卒。

## 傳 <a name="03Zhuang17Zhuan"></a>

<a name="03Zhuang17Zhuan01">[莊17傳01]</a> 十六年夏，諸侯伐鄭，宋故也。

<a name="03Zhuang17Zhuan02">[莊17傳02]</a> 鄭伯自櫟入，緩告于楚。秋，楚伐鄭，及櫟，爲不禮故也。

<a name="03Zhuang17Zhuan03">[莊17傳03]</a> 鄭伯治與于雍糾之亂者。九月，殺公子閼，刖強鉏。公父定叔出奔衛。三年而複之，曰：『不可使共叔無後於鄭。』使以十月入，曰：『良月也，就盈數焉。』

<a name="03Zhuang17Zhuan04">[莊17傳04]</a> 君子謂：『強鉏不能衛其足。』

<a name="03Zhuang17Zhuan05">[莊17傳05]</a> 冬，同盟于幽，鄭成也。

<a name="03Zhuang17Zhuan06">[莊17傳06]</a> 王使虢公命曲沃伯以一軍爲晉侯。

<a name="03Zhuang17Zhuan07">[莊17傳07]</a> 初，晉武公伐夷，執夷詭諸。蒍國請而免之。既而弗報。故子國作亂，謂晉人曰：『與我伐夷而取其地。』遂以晉師伐夷，殺夷詭諸。周公忌父出奔虢。惠王立而複之。

