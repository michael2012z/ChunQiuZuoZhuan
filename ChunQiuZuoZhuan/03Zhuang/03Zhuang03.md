# 莊公三年

## 經 <a name="03Zhuang03Jing"></a>

<a name="03Zhuang03Jing01">[莊03經01]</a> 三年春王正月，溺會齊師伐衛。

<a name="03Zhuang03Jing02">[莊03經02]</a> 夏亖月，葬宋莊公。五月，葬桓王。

<a name="03Zhuang03Jing03">[莊03經03]</a> 秋，紀季以酅入于齊。

<a name="03Zhuang03Jing04">[莊03經04]</a> 冬，公次於滑。

## 傳 <a name="03Zhuang03Zhuan"></a>

<a name="03Zhuang03Zhuan01">[莊03傳01]</a> 三年春，溺會齊師伐衛，疾之也。

<a name="03Zhuang03Zhuan02">[莊03傳02]</a> 夏五月，葬桓王，緩也。

<a name="03Zhuang03Zhuan03">[莊03傳03]</a> 秋，紀季以酅入于齊，紀於是乎始判。

<a name="03Zhuang03Zhuan04">[莊03傳04]</a> 冬，公次於滑，將會鄭伯，謀紀故也。鄭伯辭以難。凡師，一宿爲舍，再宿爲信，過信爲次。

