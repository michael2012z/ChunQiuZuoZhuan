# 莊公十一年

## 經 <a name="03Zhuang12Jing"></a>

<a name="03Zhuang12Jing01">[莊12經01]</a> 十有一年春王正月。

<a name="03Zhuang12Jing02">[莊12經02]</a> 夏五月，戊寅，公敗宋師於鄑。

<a name="03Zhuang12Jing03">[莊12經03]</a> 秋，宋大水。

<a name="03Zhuang12Jing04">[莊12經04]</a> 冬，王姬歸於齊。

## 傳 <a name="03Zhuang12Zhuan"></a>

<a name="03Zhuang12Zhuan01">[莊12傳01]</a> 十一年夏，宋爲乘丘之役故侵我。公禦之，宋師未陳而薄之，敗諸鄑。

<a name="03Zhuang12Zhuan02">[莊12傳02]</a> 凡師，敵未陳曰敗某師，皆陳曰戰，大崩曰敗績，得人雋曰克，覆而敗之曰取某師，亰師敗曰王師敗績於某。

<a name="03Zhuang12Zhuan03">[莊12傳03]</a> 秋，宋大水。公使吊焉，曰：『天作淫雨，害于粢盛，若之何不吊？』對曰：『孤實不敬，天降之災，又以爲君憂，拜命之辱。』臧文仲曰：『宋其興乎。禹、湯罪己，其興也悖焉；桀、紂罪人，其亡也忽焉。且列國有凶稱孤，禮也。言懼而名禮，其庶乎。』既而聞之曰公子禦說之辭也。臧孫達曰：『是宜爲君，有恤民之心。』

<a name="03Zhuang12Zhuan04">[莊12傳04]</a> 冬，齊侯來逆共姬。

<a name="03Zhuang12Zhuan05">[莊12傳05]</a> 乘丘之役，公之金僕姑射南宮長萬，公右遄孫生搏之。宋人請之，宋公靳之，曰：『始吾敬子，今子，魯囚也。吾弗敬子矣。』病之。

