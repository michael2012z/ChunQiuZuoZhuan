# 莊公二十一年

## 經 <a name="03Zhuang22Jing"></a>

<a name="03Zhuang22Jing01">[莊22經01]</a> 二十有一年春，王正月。

<a name="03Zhuang22Jing02">[莊22經02]</a> 夏五月辛酉，鄭伯突卒。

<a name="03Zhuang22Jing03">[莊22經03]</a> 秋七月戊戌，夫人姜氏薨。

<a name="03Zhuang22Jing04">[莊22經04]</a> 冬十有二月，葬鄭厲公。

## 傳 <a name="03Zhuang22Zhuan"></a>

<a name="03Zhuang22Zhuan01">[莊22傳01]</a> 二十一年春，胥命於弭。夏，同伐王城。鄭伯將王，自圉門入，虢叔自北門入，殺王子頹及五大夫。鄭伯享王于闕西辟，樂備。王與之武公之略，自虎牢以東。原伯曰：『鄭伯效尤，其亦將有咎。』五月，鄭厲公卒。

<a name="03Zhuang22Zhuan02">[莊22傳02]</a> 王巡虢守。虢公爲王宮于玤，王與之酒泉。鄭伯之享王也，王以后之鞶鑒予之。虢公請器，王予之爵。鄭伯由是始惡于王。

<a name="03Zhuang22Zhuan03">[莊22傳03]</a> 冬，王歸自虢。

