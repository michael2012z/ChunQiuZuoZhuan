# 莊公十年

## 經 <a name="03Zhuang11Jing"></a>

<a name="03Zhuang11Jing01">[莊11經01]</a> 十年春王正月，公敗齊師於長勺。二月，公侵宋。三月，宋人遷宿。

<a name="03Zhuang11Jing02">[莊11經02]</a> 夏六月，齊師、宋師次於郎。公敗宋師於乘丘。

<a name="03Zhuang11Jing03">[莊11經03]</a> 秋九月，荊敗蔡師於莘，以蔡侯獻舞歸。

<a name="03Zhuang11Jing04">[莊11經04]</a> 冬十月，齊師滅譚，譚子奔莒。

## 傳 <a name="03Zhuang11Zhuan"></a>

<a name="03Zhuang11Zhuan01">[莊11傳01]</a> 十年春，齊師伐我。公將戰，曹劌請見。其鄉人曰：『肉食者謀之，又何間焉。』劌曰：『肉食者鄙，未能遠謀。』乃入見。問何以戰。公曰：『衣食所安，弗敢專也，必以分人。』對曰：『小惠未遍，民弗從也。』公曰：『犧牲玉帛，弗敢加也，必以信。』對曰：『小信未孚，神弗福也。』公曰：『小大之獄，雖不能察，必以情。』對曰：『忠之屬也，可以一戰，戰則請從。』

<a name="03Zhuang11Zhuan02">[莊11傳02]</a> 公與之乘。戰於長勺。公將鼓之。劌曰：『未可。』齊人三鼓，劌曰：『可矣。』齊師敗績。公將馳之。劌曰：『未可。』下，視其轍，登，軾而望之，曰：『可矣。』遂逐齊師。

<a name="03Zhuang11Zhuan03">[莊11傳03]</a> 既克，公問其故。對曰：『夫戰，勇氣也，一鼓作氣，再而衰，三而竭。彼竭我盈，故克之。夫大國難測也，懼有伏焉。吾視其轍亂，望其旗靡，故逐之。』

<a name="03Zhuang11Zhuan04">[莊11傳04]</a> 夏六月，齊師、宋師次於郎。公子偃曰：『宋師不整，可敗也。宋敗，齊必還，請擊之。』公弗許。自雩門竊出，蒙皋比而先犯之。公從之。大敗宋師於乘丘。齊師乃還。

<a name="03Zhuang11Zhuan05">[莊11傳05]</a> 蔡哀侯娶于陳，息侯亦娶焉。息媯將歸，過蔡。蔡侯曰：『吾姨也。』止而見之，弗賓。息侯聞之，怒，使謂楚文王曰：『伐我，吾求救于蔡而伐之。』楚子從之。秋九月，楚敗蔡師於莘，以蔡侯獻舞歸。

<a name="03Zhuang11Zhuan06">[莊11傳06]</a> 齊侯之出也，過譚，譚不禮焉。及其入也，諸侯皆賀，譚又不至。冬，齊師滅譚，譚無禮也。譚子奔莒，同盟故也。

