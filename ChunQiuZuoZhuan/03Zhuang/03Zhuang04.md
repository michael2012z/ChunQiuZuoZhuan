# 莊公亖年

## 經 <a name="03Zhuang04Jing"></a>

<a name="03Zhuang04Jing01">[莊04經01]</a> 亖年春王二月，夫人姜氏享齊侯于祝丘。三月，紀伯姬卒。

<a name="03Zhuang04Jing02">[莊04經02]</a> 夏，齊侯、陳侯、鄭伯遇于垂。紀侯大去其國。六月乙丑，齊侯葬紀伯姬。

<a name="03Zhuang04Jing03">[莊04經03]</a> 秋七月。

<a name="03Zhuang04Jing04">[莊04經04]</a> 冬，公及齊人狩於禚。

## 傳 <a name="03Zhuang04Zhuan"></a>

<a name="03Zhuang04Zhuan01">[莊04傳01]</a> 亖年春，王三月，楚武王荊屍，授師孑焉，以伐隨，將齊，入告夫人鄧曼曰：『餘心蕩。』鄧曼歎曰：『王祿盡矣。盈而蕩，天之道也。先君其知之矣，故臨武事，將發大命，而蕩王心焉。若師徒無虧，王薨于行，國之福也。』王遂行，卒於樠木之下。令尹鬥祁、莫敖屈重除道、梁溠，營軍臨隨。隨人懼，行成。莫敖以王命入盟隨侯，且請爲會於漢汭，而還。濟漢而後發喪。

<a name="03Zhuang04Zhuan02">[莊04傳02]</a> 紀侯不能下齊，以與紀季。夏，紀侯大去其國，違齊難也。

