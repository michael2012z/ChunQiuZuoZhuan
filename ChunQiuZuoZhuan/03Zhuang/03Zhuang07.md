# 莊公七年

## 經 <a name="03Zhuang07Jing"></a>

<a name="03Zhuang07Jing01">[莊07經01]</a> 七年春，夫人姜氏會齊侯於防。

<a name="03Zhuang07Jing02">[莊07經02]</a> 夏亖月辛卯，夜，恒星不見。夜中，星隕如雨。

<a name="03Zhuang07Jing03">[莊07經03]</a> 秋，大水。無麥、苗。

<a name="03Zhuang07Jing04">[莊07經04]</a> 冬，夫人姜氏會齊侯于穀。

## 傳 <a name="03Zhuang07Zhuan"></a>

<a name="03Zhuang07Zhuan01">[莊07傳01]</a> 七年春，文姜會齊侯于防，齊志也。

<a name="03Zhuang07Zhuan02">[莊07傳02]</a> 夏，恒星不見，夜明也。星隕如雨，與雨偕也。

<a name="03Zhuang07Zhuan03">[莊07傳03]</a> 秋，無麥苗，不害嘉穀也。

