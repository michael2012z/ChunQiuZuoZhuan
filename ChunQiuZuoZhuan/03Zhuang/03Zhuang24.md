# 莊公二十三年

## 經 <a name="03Zhuang24Jing"></a>

<a name="03Zhuang24Jing01">[莊24經01]</a> 二十有三年春，公至自齊。祭叔來聘。

<a name="03Zhuang24Jing02">[莊24經02]</a> 夏，公如齊觀社。公至自齊。荊人來聘。公及齊侯遇于穀。蕭叔朝公。

<a name="03Zhuang24Jing03">[莊24經03]</a> 秋，丹桓宮楹。

<a name="03Zhuang24Jing04">[莊24經04]</a> 冬十有一月，曹伯射姑卒。

<a name="03Zhuang24Jing05">[莊24經05]</a> 十有二月甲寅，公會齊侯盟于扈。

## 傳 <a name="03Zhuang24Zhuan"></a>

<a name="03Zhuang24Zhuan01">[莊24傳01]</a> 二十三年夏，公如齊觀社，非禮也。曹劌諫曰：『不可。夫禮，所以整民也。故會以訓上下之則，制財用之節；朝以正班爵之義，帥長幼之序；征伐以討其不然。諸侯有王，王有巡守，以大習之。非是，君不舉矣。君舉必書，書而不法，後嗣何觀？』

<a name="03Zhuang24Zhuan02">[莊24傳02]</a> 晉桓、莊之族逼，獻公患之。士蒍曰：『去富子，則羣公子可謀也已。』公曰：『爾試其事。』士蒍與羣公子謀，譖富子而去之。

<a name="03Zhuang24Zhuan03">[莊24傳03]</a> 秋，丹桓宮之楹。

