# 莊公九年

## 經 <a name="03Zhuang10Jing"></a>

<a name="03Zhuang10Jing01">[莊10經01]</a> 九年春，齊人殺無知。公及齊大夫盟于既。

<a name="03Zhuang10Jing02">[莊10經02]</a> 夏，公伐齊納子糾。齊小白入于齊。

<a name="03Zhuang10Jing03">[莊10經03]</a> 秋七月丁酉，葬齊襄公。

<a name="03Zhuang10Jing04">[莊10經04]</a> 八月庚申，及齊師戰于乾時，我師敗績。九月，齊人取子糾殺之。

<a name="03Zhuang10Jing05">[莊10經05]</a> 冬，浚洙。

## 傳 <a name="03Zhuang10Zhuan"></a>

<a name="03Zhuang10Zhuan01">[莊10傳01]</a> 九年春，雍廩殺無知。

<a name="03Zhuang10Zhuan02">[莊10傳02]</a> 公及齊大夫盟于既，齊無君也。

<a name="03Zhuang10Zhuan03">[莊10傳03]</a> 夏，公伐齊，納子糾。桓公自莒先入。

<a name="03Zhuang10Zhuan04">[莊10傳04]</a> 秋，師及齊師戰于乾時，我師敗績，公喪戎路，傳乘而歸。秦子、梁子以公旗辟於下道，是以皆止。

<a name="03Zhuang10Zhuan05">[莊10傳05]</a> 鮑叔帥師來言曰：『子糾，親也，請君討之。管、召、仇也，請受而甘心焉。』乃殺子糾于生竇，召忽死之。管仲請囚，鮑叔受之，乃堂阜而稅之。歸而以告曰：『管夷吾治于髙傒，使相可也。』公從之。

