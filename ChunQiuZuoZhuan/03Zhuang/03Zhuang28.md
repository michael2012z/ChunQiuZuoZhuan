# 莊公二十七年

## 經 <a name="03Zhuang28Jing"></a>

<a name="03Zhuang28Jing01">[莊28經01]</a> 二十有七年春，公會杞伯姬于洮。

<a name="03Zhuang28Jing02">[莊28經02]</a> 夏六月，公會齊侯、宋公、陳侯、鄭伯同盟于幽。

<a name="03Zhuang28Jing03">[莊28經03]</a> 秋，公子友如陳，葬原仲。

<a name="03Zhuang28Jing04">[莊28經04]</a> 冬，杞伯姬來。莒慶來逆叔姬。杞伯來朝。公會齊侯於城濮。

## 傳 <a name="03Zhuang28Zhuan"></a>

<a name="03Zhuang28Zhuan01">[莊28傳01]</a> 二十七年春，公會杞伯姬于洮，非事也。天子非展義不巡守，諸侯非民事不舉，卿非君命不越竟。

<a name="03Zhuang28Zhuan02">[莊28傳02]</a> 夏，同盟于幽，陳、鄭服也。

<a name="03Zhuang28Zhuan03">[莊28傳03]</a> 秋，公子友如陳，葬原仲，非禮也。原仲，季友之舊也。

<a name="03Zhuang28Zhuan04">[莊28傳04]</a> 冬，杞伯姬來，歸寧也。凡諸侯之女，歸寧曰來，出曰來歸。夫人歸甯曰如某，出曰歸於某。

<a name="03Zhuang28Zhuan05">[莊28傳05]</a> 晉侯將伐虢，士蒍曰：『不可，虢公驕，若驟得勝於我，必棄其民。無眾而後伐之，欲禦我誰與？夫禮樂慈愛，戰所畜也。夫民讓事樂和，愛親哀喪而後可用也。虢弗畜也，亟戰將饑。』

<a name="03Zhuang28Zhuan06">[莊28傳06]</a> 王使召伯廖賜齊侯命，且請伐衛，以其立子頹也。

