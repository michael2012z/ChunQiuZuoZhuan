# 定公六年

## 經 <a name="11Ding06Jing"></a>

<a name="11Ding06Jing01">[定06經01]</a> 六年春．王正月．癸亥．鄭游速帥師滅許．以許男歸．

<a name="11Ding06Jing02">[定06經02]</a> 二月．公侵鄭公．至自侵鄭．

<a name="11Ding06Jing03">[定06經03]</a> 夏．季孫斯．仲孫何忌．如晉．

<a name="11Ding06Jing04">[定06經04]</a> 秋．晉人執宋行人樂祁犁．

<a name="11Ding06Jing05">[定06經05]</a> 冬．城中城．季孫斯．仲孫忌．帥師圍鄆．

## 傳 <a name="11Ding06Zhuan"></a>

<a name="11Ding06Zhuan01">[定06傳01]</a> 六年春．鄭滅許．因楚敗也．

<a name="11Ding06Zhuan02">[定06傳02]</a> 二月．公侵鄭．取匡．為晉討鄭之伐胥靡也．往不假道於衛．及還．陽虎使季孟自南門入．出自東門．舍於豚澤．衛侯怒．使彌子瑕追之．公叔文子老矣．輦而如公．曰．尤人而效之．非禮也．昭公之難．君將以文之舒鼎．成之昭兆．定之鞶鑑．苟可以納之．擇用一焉．公子與二三臣之子．諸侯苟憂之．將以為之質．此群臣之所聞也．今將以小忿蒙舊德．無乃不可乎．大姒之子．唯周公康叔為相睦也．而效小人以棄之．不亦誣乎．天將多陽虎之罪以斃之．君姑待之．若何．乃止．

<a name="11Ding06Zhuan03">[定06傳03]</a> 夏．季桓子如晉．獻鄭俘也．陽虎強使孟懿子．往報夫人之幣．晉人兼享之．孟孫立于房外．謂范獻子曰．陽虎若不能居魯．而息肩於晉所．不以為中軍司馬者．有如先君．獻子曰．寡君有官．將使其人．鞅何知焉．獻子謂簡子曰．魯人患陽虎矣．孟孫知其釁．以為必適晉．故強為之請．以取入焉．

<a name="11Ding06Zhuan04">[定06傳04]</a> 四月．己丑．吳大子終纍敗楚舟師．獲潘子臣．小惟子．及大夫七人．楚國大惕．懼亡子期．又以陵師敗于繁揚．令尹子西喜曰．乃今可為矣．於是乎遷郢於鄀．而改紀其政．以定楚國．周儋翩率王子朝之徒．因鄭人將以作亂于周．鄭於是乎伐馮．滑．胥靡．負黍．狐人．闕外．

<a name="11Ding06Zhuan05">[定06傳05]</a> 六月．晉閻沒戍周．且城胥靡．

<a name="11Ding06Zhuan06">[定06傳06]</a> 秋．八月．宋樂祁言於景公曰．諸侯唯我事晉．今使不往．晉其憾矣．樂祁告其宰陳寅．陳寅曰．必使子往．他日．公謂樂祁曰．唯寡人說子之言．子必往．陳寅曰．子立後而行．吾室亦不亡．唯君亦以我為知難而行也．見溷而行．趙簡子逆而飲之酒於綿上．獻楊楯六十於簡子．陳寅曰．昔吾主范氏．今子主趙氏．又有納焉．以楊楯賈禍．弗可為也已．然子死．晉國子孫．必得志於宋．范獻子言於晉侯曰．以君命越疆而使．未致使而私飲酒．不敬二君．不可不討也．乃執樂祁．陽虎又盟公及三桓於周社．盟國人于亳社．詛于五父之衢．

<a name="11Ding06Zhuan07">[定06傳07]</a> 冬．十二月．天王處于姑蕕．辟儋翩之亂也．

