# 定公七年

## 經 <a name="11Ding07Jing"></a>

<a name="11Ding07Jing01">[定07經01]</a> 七年春．王正月．

<a name="11Ding07Jing02">[定07經02]</a> 夏．四月．

<a name="11Ding07Jing03">[定07經03]</a> 秋．齊侯．鄭伯．盟于鹹．齊人執衛行人．北宮結．以侵衛．齊侯．衛侯．盟于沙．大雩．齊國夏帥師伐我西鄙．

<a name="11Ding07Jing04">[定07經04]</a> 九月．大雩．

<a name="11Ding07Jing05">[定07經05]</a> 冬．十月．

## 傳 <a name="11Ding07Zhuan"></a>

<a name="11Ding07Zhuan01">[定07傳01]</a> 七年春．二月．周儋翩入于儀栗以叛．齊人歸鄆陽關．陽虎居之以為政．

<a name="11Ding07Zhuan02">[定07傳02]</a> 夏．四月．單武公．劉桓公．敗尹氏于窮谷．

<a name="11Ding07Zhuan03">[定07傳03]</a> 秋．齊侯．鄭伯．盟于鹹．徵會于衛．衛侯欲叛晉．諸大夫不可．使北宮結如齊．而私於齊侯．曰．執結以侵我．齊侯從之．乃盟于瑣．齊國夏伐我．陽虎御季桓子．公斂處父御孟懿子．將宵軍齊師．齊師聞之．墮伏而待之．處父曰．虎不圖禍．而必死．苫夷曰．虎陷二子於難．不待有司．余必殺女．虎懼．乃還．不敗．

<a name="11Ding07Zhuan04">[定07傳04]</a> 冬．十一月．戊午．單子．劉子．逆王于慶氏．晉籍秦逆王．己巳．王入于王城．館于公族黨氏．而後朝于莊宮．

