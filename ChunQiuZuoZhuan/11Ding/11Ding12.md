# 定公十二年

## 經 <a name="11Ding12Jing"></a>

<a name="11Ding12Jing01">[定12經01]</a> 十有二年春．薛伯定卒．

<a name="11Ding12Jing02">[定12經02]</a> 夏．葬薛襄公．叔孫州仇帥師墮郈．衛公孟彄帥師伐曹．季孫斯．仲孫何忌．帥師墮費．

<a name="11Ding12Jing03">[定12經03]</a> 秋．大雩．

<a name="11Ding12Jing04">[定12經04]</a> 冬．十月．癸亥．公會齊侯盟于黃．

<a name="11Ding12Jing05">[定12經05]</a> 十有一月．丙寅．朔．日有食之．公至自黃．

<a name="11Ding12Jing06">[定12經06]</a> 十有二月．公圍成．公至自圍成．

## 傳 <a name="11Ding12Zhuan"></a>

<a name="11Ding12Zhuan01">[定12傳01]</a> 十二年夏．衛公孟彄伐曹．克郊還．滑羅殿．未出．不退于列．其御曰．殿而在列．其為無勇乎．羅曰．與其素厲．寧為無勇．仲由為季氏宰．將墮三都．於是叔孫氏墮郈．季氏將墮費．公山不狃．叔孫輒．帥費人以襲魯．公與三子入于季氏之宮．登武子之臺．費人攻之弗克．入及公側．仲尼命申句須．樂頎．下伐之．費人北．國人追之．敗諸姑蔑．二子奔齊．遂墮費．將墮成．公斂處父謂孟孫．墮成．齊人必至于北門．且成．孟氏之保障也．無成是無孟氏也．子 偽不知．我將不墜．

<a name="11Ding12Zhuan02">[定12傳02]</a> 冬．十二月．公圍成弗克．

