# 哀公四年

## 經 <a name="12Ai04Jing"></a>

<a name="12Ai04Jing01">[哀04經01]</a> 四年春．王二月．庚戌．盜殺蔡侯申．蔡公孫辰出奔吳．葬秦惠公．宋人執小邾子．

<a name="12Ai04Jing02">[哀04經02]</a> 夏．蔡殺其大夫公孫姓．公孫霍．晉人執戎蠻子赤歸于楚．城西郛．

<a name="12Ai04Jing03">[哀04經03]</a> 六月．辛丑．亳社災．

<a name="12Ai04Jing04">[哀04經04]</a> 秋．八月．甲寅．滕子結卒．

<a name="12Ai04Jing05">[哀04經05]</a> 冬．十有二月．葬蔡昭公．葬滕頃公．

## 傳 <a name="12Ai04Zhuan"></a>

<a name="12Ai04Zhuan01">[哀04傳01]</a> 四年春．蔡昭侯將如吳．諸大夫恐其又遷也．承．公孫翩逐而射之．入於家人而卒．以兩矢門之．眾莫敢進．文之鍇後至．曰．如牆而進．多而殺二人．鍇執弓而先．翩射之．中肘．鍇遂殺之．故逐公孫辰．而殺公孫姓．公孫盱．

<a name="12Ai04Zhuan02">[哀04傳02]</a> 夏．楚人既克夷虎．乃謀北方．左司馬販．申公壽餘．葉公諸梁．致蔡於負函．致方城之外於繒關．曰．吳將泝江入郢．將奔命焉．為一昔之期．襲梁及霍．單浮餘圍蠻氏．蠻氏潰．蠻子赤奔晉陰地．司馬起豐析與狄戎．以臨上雒．左師軍于菟和．右師軍于倉野．使謂陰地之命大夫士蔑曰．晉楚有盟．好惡同之．若將不廢．寡君之願也．不然．將通於少．習以聽命．士蔑請諸趙孟．趙孟曰．晉國未寧．安能惡於楚．必速與之．士蔑乃致九州之戎．將裂田以與蠻子而城之．且將為之卜．蠻子聽卜．遂執之．與其五大夫．以畀楚師于三戶．司馬致邑立宗焉．以誘其遺民．而盡俘以歸．

<a name="12Ai04Zhuan03">[哀04傳03]</a> 秋．七月．齊陳乞．弦施．衛甯跪．救范氏．庚午．圍五鹿．

<a name="12Ai04Zhuan04">[哀04傳04]</a> 九月．趙鞅圍邯鄲．

<a name="12Ai04Zhuan05">[哀04傳05]</a> 冬．十一月．邯鄲降．荀寅奔鮮虞．趙稷奔臨．

<a name="12Ai04Zhuan06">[哀04傳06]</a> 十二月．弦施逆之．遂墮臨．國夏伐晉．取邢．任．欒．鄗．逆畤．陰人．盂．壺口．會鮮虞．納荀寅于柏人．

