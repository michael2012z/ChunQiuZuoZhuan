# 哀公五年

## 經 <a name="12Ai05Jing"></a>

<a name="12Ai05Jing01">[哀05經01]</a> 五年春．城毗．

<a name="12Ai05Jing02">[哀05經02]</a> 夏．齊侯伐宋．晉趙鞅帥師伐衛．

<a name="12Ai05Jing03">[哀05經03]</a> 秋．九月．癸酉．齊侯杵臼卒．

<a name="12Ai05Jing04">[哀05經04]</a> 冬．叔還如齊．

<a name="12Ai05Jing05">[哀05經05]</a> 閏月．葬齊景公．

## 傳 <a name="12Ai05Zhuan"></a>

<a name="12Ai05Zhuan01">[哀05傳01]</a> 五年春．晉圍柏人．荀寅．士吉射．奔齊．初．范氏之臣王生．惡張柳朔．言諸昭子．使為柏人．昭子曰．夫非而讎乎．對曰．私讎不及公．好不廢過．惡不去善．義之經也．臣敢違之．及范氏出．張柳朔謂其子．爾從主．勉之．我將止死．主生授我矣．吾不可以僭之．遂死於柏人．

<a name="12Ai05Zhuan02">[哀05傳02]</a> 夏．趙鞅伐衛．范氏之故也．遂圍中牟．齊燕姬生子．不成而死．諸子．鬻姒之子荼嬖．諸大夫恐其為大子也．言於公曰．君之齒長矣．未有大子．若之何．公曰．二三子間於憂虞．則有疾疢．亦姑謀樂．何憂於無君．公疾．使國惠子．高昭子．立荼．寘群公子於萊．

<a name="12Ai05Zhuan03">[哀05傳03]</a> 秋．齊景公卒．

<a name="12Ai05Zhuan04">[哀05傳04]</a> 冬．十月．公子嘉．公子駒．公子黔．奔衛．公子鉏．公子陽生．來奔．萊人歌之曰．景公死乎不與埋．三軍之事乎不與謀．師乎師乎．何黨之乎．鄭駟秦富而侈．嬖大夫也．而常陳卿之車服於其庭．鄭人惡而殺之．子思曰．詩曰．不解于位．民之攸塈．不守其位．而能久者鮮矣．商頌曰．不僭不濫．不敢怠皇．命以多福．

