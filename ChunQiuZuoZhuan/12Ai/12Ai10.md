# 哀公十年

## 經 <a name="12Ai10Jing"></a>

<a name="12Ai10Jing01">[哀10經01]</a> 十年春．王二月．邾子益來奔．公會吳伐齊．

<a name="12Ai10Jing02">[哀10經02]</a> 三月．戊戌．齊侯陽生卒．

<a name="12Ai10Jing03">[哀10經03]</a> 夏．宋人伐鄭．晉趙鞅帥師侵齊．

<a name="12Ai10Jing04">[哀10經04]</a> 五月．公至自伐齊．葬齊悼公．衛公孟彄自齊歸于衛．薛伯夷卒．

<a name="12Ai10Jing05">[哀10經05]</a> 秋．葬薛惠公．

<a name="12Ai10Jing06">[哀10經06]</a> 冬．楚公子結帥師伐陳．吳救陳．

## 傳 <a name="12Ai10Zhuan"></a>

<a name="12Ai10Zhuan01">[哀10傳01]</a> 十年春．邾隱公來奔．齊甥也．故遂奔齊．公會吳子．邾子．郯子．伐齊南鄙．師于鄎．齊人弒悼公．赴于師．吳子三日哭于軍門之外．徐承帥舟師．將自海入齊．齊人敗之．吳師乃還．

<a name="12Ai10Zhuan02">[哀10傳02]</a> 夏‧趙鞅帥師伐齊．大夫請卜之．趙孟曰．吾卜於此起兵．事不再令．卜不襲吉．行也．於是乎取犁及轅．毀高唐之郭．侵及賴而還．

<a name="12Ai10Zhuan03">[哀10傳03]</a> 秋．吳子使來復儆師．

<a name="12Ai10Zhuan04">[哀10傳04]</a> 冬．楚子期伐陳．吳延州來季子救陳．謂子期曰．二君不務德．而力爭諸侯．民何罪焉．我請退．以為子名務德而安．民乃還．

