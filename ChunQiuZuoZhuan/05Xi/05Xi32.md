# 僖公三十二年

## 經 <a name="05Xi32Jing"></a>

<a name="05Xi32Jing01">[僖32經01]</a> 三十有二年春，王正月。

<a name="05Xi32Jing02">[僖32經02]</a> 夏，四月，己丑，鄭伯捷卒。衛人侵狄。

<a name="05Xi32Jing03">[僖32經03]</a> 秋，衛人及狄盟。

<a name="05Xi32Jing04">[僖32經04]</a> 冬，十有二月，己卯，晉侯重耳卒。

## 傳 <a name="05Xi32Zhuan"></a>

<a name="05Xi32Zhuan01">[僖32傳01]</a> 三十二年春，楚鬭章請平于晉，晉陽處父報之。晉楚始通。

<a name="05Xi32Zhuan02">[僖32傳02]</a> 夏，狄有亂。衛入侵狄，狄請平焉。

<a name="05Xi32Zhuan03">[僖32傳03]</a> 秋，衛人及狄盟。

<a name="05Xi32Zhuan04">[僖32傳04]</a> 冬，晉文公卒。庚辰，將殯于曲沃，出絳，柩有聲如牛。卜偃使大夫拜曰：「君命大事，將有西師過軼我，擊之，必大捷焉。」

<a name="05Xi32Zhuan05">[僖32傳05]</a> 杞子自鄭使告于秦曰：「鄭人使我掌其北門之管，若潛師以來，國可得也。」穆公訪諸蹇叔，蹇叔曰：「勞師以襲遠，非所聞也。師勞力竭，遠主備之，無乃不可乎！師之所為，鄭必知之。勤而無所，必有悖心。且行千里，其誰不知？」公辭焉。召孟明、西乞、白乙，使出師於東門之外。蹇叔哭之曰：「孟子，吾見師之出，而不見其入也！」公使謂之曰：「爾何知？中壽，爾墓之木拱矣！」蹇叔之子與師，哭而送之曰：「晉人禦師必於殽，殽有二陵焉。其南陵，夏后皋之墓也。其北陵，文王之所辟風雨也。必死是間，余收爾骨焉。」秦師遂東。

