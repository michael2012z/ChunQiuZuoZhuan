# 僖公十六年

## 經 <a name="05Xi16Jing"></a>

<a name="05Xi16Jing01">[僖16經01]</a> 十有六年春，王正月，戊申朔，隕石于宋五。是月，六鷁退飛，過宋都。

<a name="05Xi16Jing02">[僖16經02]</a> 三月，壬申，公子季友卒。

<a name="05Xi16Jing03">[僖16經03]</a> 夏，四月，丙申，鄫季姬卒。

<a name="05Xi16Jing04">[僖16經04]</a> 秋，七月，甲子，公孫茲卒。

<a name="05Xi16Jing05">[僖16經05]</a> 冬，十有二月，公會齊侯、宋公、陳侯、衛侯、鄭伯、許男、邢侯、曹伯于淮。

## 傳 <a name="05Xi16Zhuan"></a>

<a name="05Xi16Zhuan01">[僖16傳01]</a> 十六年春，隕石于宋五，隕星也。六鷁退飛，過宋都，風也。周內史叔興聘于宋，宋襄公問焉，曰：「是何祥也？吉凶焉在？」對曰：「今茲魯多大喪，明年齊有亂。君將得諸侯而不終。」退而告人曰：「君失問。是陰陽之事，非吉凶所生也。吉凶由人，吾不敢逆君故也。」

<a name="05Xi16Zhuan02">[僖16傳02]</a> 夏，齊伐厲，不克。救徐而還。

<a name="05Xi16Zhuan03">[僖16傳03]</a> 秋，狄侵晉，取狐、廚、受鐸，涉汾，及昆都，因晉敗也。

<a name="05Xi16Zhuan04">[僖16傳04]</a> 王以戎難告于齊，齊徵諸侯而戍周。

<a name="05Xi16Zhuan05">[僖16傳05]</a> 冬，十一月，乙卯，鄭殺子華。

<a name="05Xi16Zhuan06">[僖16傳06]</a> 十二月，會于淮，謀鄫，且東略也。

<a name="05Xi16Zhuan07">[僖16傳07]</a> 城鄫，役人病，有夜登丘而呼曰：「齊有亂。」不果城而還。

