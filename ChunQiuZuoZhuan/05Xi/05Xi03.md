# 僖公三年

## 經 <a name="05Xi03Jing"></a>

<a name="05Xi03Jing01">[僖03經01]</a> 三年春，王正月，不雨。

<a name="05Xi03Jing02">[僖03經02]</a> 夏，四月，不雨。徐人取舒。

<a name="05Xi03Jing03">[僖03經03]</a> 六月，雨。

<a name="05Xi03Jing04">[僖03經04]</a> 秋，齊侯、宋公、江人、黃人會于陽穀。

<a name="05Xi03Jing05">[僖03經05]</a> 冬，公子友如齊蒞盟。楚人伐鄭。

## 傳 <a name="05Xi03Zhuan"></a>

<a name="05Xi03Zhuan01">[僖03傳01]</a> 三年春，不雨。

<a name="05Xi03Zhuan02">[僖03傳02]</a> 夏，六月，雨。自十月不雨，至于五月，不曰旱，不為災也。

<a name="05Xi03Zhuan03">[僖03傳03]</a> 秋，會于陽穀，謀伐楚也。齊侯為陽穀之會，來尋盟。

<a name="05Xi03Zhuan04">[僖03傳04]</a> 冬，公子友如齊蒞盟。

<a name="05Xi03Zhuan05">[僖03傳05]</a> 楚人伐鄭，鄭伯欲成。孔叔不可，曰：「齊方勤我，棄德不祥。」

<a name="05Xi03Zhuan06">[僖03傳06]</a> 齊侯與蔡姬乘舟于囿，蕩公。公懼，變色。禁之，不可。公怒，歸之，未之絕也。蔡人嫁之。

