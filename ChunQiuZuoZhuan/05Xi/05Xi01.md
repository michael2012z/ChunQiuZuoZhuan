# 僖公元年

## 經 <a name="05Xi01Jing"></a>

<a name="05Xi01Jing01">[僖01經01]</a> 元年春，王正月。齊師、宋師、曹伯次于聶北，救邢。

<a name="05Xi01Jing02">[僖01經02]</a> 夏，六月，邢遷于夷儀。齊師、宋師、曹師城邢。

<a name="05Xi01Jing03">[僖01經03]</a> 秋，七月，戊辰。夫人姜氏薨于夷，齊人以歸。楚人伐鄭。

<a name="05Xi01Jing04">[僖01經04]</a> 八月，公會齊侯、宋公、鄭伯、曹伯、邾人于檉。

<a name="05Xi01Jing05">[僖01經05]</a> 九月，公敗邾師于偃。

<a name="05Xi01Jing06">[僖01經06]</a> 冬，十月，壬午，公子友帥師敗莒師于酈，獲莒拏。

<a name="05Xi01Jing07">[僖01經07]</a> 十有二月，丁已，夫人氏之喪至自齊。

## 傳 <a name="05Xi01Zhuan"></a>

<a name="05Xi01Zhuan01">[僖01傳01]</a> 元年春，不稱即位，公出故也。公出復入不書，諱之也。諱國惡，禮也。

<a name="05Xi01Zhuan02">[僖01傳02]</a> 諸侯救邢。邢人潰，出奔師。師遂逐狄人，具邢器用而遷之，師無私焉。

<a name="05Xi01Zhuan03">[僖01傳03]</a> 夏，邢遷于夷儀。諸侯城之，救患也。凡侯伯，救患、分災、討罪，禮也。

<a name="05Xi01Zhuan04">[僖01傳04]</a> 秋，楚人伐鄭，鄭即齊故也。

<a name="05Xi01Zhuan05">[僖01傳05]</a> 盟于犖，謀救鄭也。

<a name="05Xi01Zhuan06">[僖01傳06]</a> 九月，公敗邾師于偃，虛丘之戍將歸者也。

<a name="05Xi01Zhuan07">[僖01傳07]</a> 冬，莒人來求賂，公子友敗諸酈，獲莒子之弟拏。非卿也，嘉獲之也。公賜季友汶陽之田，及費。

<a name="05Xi01Zhuan08">[僖01傳08]</a> 夫人氏之喪至自齊，君子以齊人殺哀姜也，為已甚矣。女子從人者也。

