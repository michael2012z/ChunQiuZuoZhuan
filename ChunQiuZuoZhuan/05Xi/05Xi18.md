# 僖公十八年

## 經 <a name="05Xi18Jing"></a>

<a name="05Xi18Jing01">[僖18經01]</a> 十有八年春，王正月，宋公、曹伯、衛人、邾人，伐齊。

<a name="05Xi18Jing02">[僖18經02]</a> 夏，師救齊。

<a name="05Xi18Jing03">[僖18經03]</a> 五月，戊寅，宋師及齊師戰于甗，齊師敗績。狄救齊。

<a name="05Xi18Jing04">[僖18經04]</a> 秋，八月，丁亥，葬齊桓公。

<a name="05Xi18Jing05">[僖18經05]</a> 冬，邢人、狄人伐衛。

## 傳 <a name="05Xi18Zhuan"></a>

<a name="05Xi18Zhuan01">[僖18傳01]</a> 十八年春，宋襄公以諸侯伐齊。

<a name="05Xi18Zhuan02">[僖18傳02]</a> 三月，齊人殺無虧。

<a name="05Xi18Zhuan03">[僖18傳03]</a> 鄭伯始朝于楚。楚子賜之金，既而悔之，與之盟曰：「無以鑄兵。」故以鑄三鍾。

<a name="05Xi18Zhuan04">[僖18傳04]</a> 齊人將立孝公，不勝四公子之徒，遂與宋人戰。

<a name="05Xi18Zhuan05">[僖18傳05]</a> 夏，五月，宋敗齊師于甗，立孝公而還。

<a name="05Xi18Zhuan06">[僖18傳06]</a> 秋，八月，葬齊桓公。

<a name="05Xi18Zhuan07">[僖18傳07]</a> 冬，邢人、狄人伐衛，圍菟圃。衛侯以國讓父兄子弟，及朝眾，曰：「苟能治之，燬請從焉。」眾不可，而從師于訾婁。狄師還。

<a name="05Xi18Zhuan08">[僖18傳08]</a> 梁伯益其國而不能實也，命曰「新里」，秦取之。

