# 僖公八年

## 經 <a name="05Xi08Jing"></a>

<a name="05Xi08Jing01">[僖08經01]</a> 八年春，王正月。公會王人、齊侯、宋公、衛侯、許男、曹伯、陳世子款盟于洮。鄭伯乞盟。

<a name="05Xi08Jing02">[僖08經02]</a> 夏，狄伐晉。

<a name="05Xi08Jing03">[僖08經03]</a> 秋，七月，禘于大廟，用致夫人。

<a name="05Xi08Jing04">[僖08經04]</a> 冬，十有二月，丁未，天王崩。

## 傳 <a name="05Xi08Zhuan"></a>

<a name="05Xi08Zhuan01">[僖08傳01]</a> 八年春，盟于洮，謀王室也。鄭伯乞盟，請服也。襄王定位而後發喪。

<a name="05Xi08Zhuan02">[僖08傳02]</a> 晉里克帥師，梁由靡御，虢射為右，以敗狄于采桑。梁由靡曰：「狄無恥，從之必大克。」里克曰：「懼之而已，無速眾狄。」虢射曰：「期年狄必至，示之弱矣。」

<a name="05Xi08Zhuan03">[僖08傳03]</a> 夏，狄伐晉，報采桑之役也，復期月。

<a name="05Xi08Zhuan04">[僖08傳04]</a> 秋，禘而致哀姜焉，非禮也。凡夫人不薨于寢，不殯于廟，不赴于同，不祔于姑，則弗致也。

<a name="05Xi08Zhuan05">[僖08傳05]</a> 冬，王人來告喪，難故也，是以緩。

<a name="05Xi08Zhuan06">[僖08傳06]</a> 宋公疾，大子茲父固請曰：「目夷長且仁，君其立之。」公命子魚。子魚辭曰：「能以國讓，仁孰大焉？！臣不及也！且又不順。」遂走而退。

