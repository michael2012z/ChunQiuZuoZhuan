# 僖公二十六年

## 經 <a name="05Xi26Jing"></a>

<a name="05Xi26Jing01">[僖26經01]</a> 二十有六年春，王正月。己未，公會莒子、衛甯速盟于向。齊人侵我西鄙。公追齊師至酅，不及。

<a name="05Xi26Jing02">[僖26經02]</a> 夏，齊人伐我北鄙。衛人伐齊。公子遂如楚乞師。

<a name="05Xi26Jing03">[僖26經03]</a> 秋，楚人滅夔，以夔子歸。

<a name="05Xi26Jing04">[僖26經04]</a> 冬，楚人伐宋，圍緡。公以楚師伐齊，取穀。公至自伐齊。

## 傳 <a name="05Xi26Zhuan"></a>

<a name="05Xi26Zhuan01">[僖26傳01]</a> 二十六年春，王正月。公會莒茲平公、甯莊子盟于向，尋洮之盟也。齊師侵我西鄙，討是二盟也。

<a name="05Xi26Zhuan02">[僖26傳02]</a> 夏，齊孝公伐我北鄙。衛人伐齊，洮之盟故也。

<a name="05Xi26Zhuan03">[僖26傳03]</a> 公使展喜犒師，使受命于展禽。齊侯未入竟，展喜從之，曰：「寡君聞君親舉玉趾，將辱於敝邑，使下臣犒執事。」齊侯曰：「魯人恐乎？」對曰：「小人恐矣，君子則否。」齊侯曰：「室如縣罄，野無青草，何恃而不恐？」對曰：「恃先王之命。昔周公、大公股肱周室，夾輔成王，成王勞之而賜之盟曰：『世世子孫，無相害也！』載在盟府，大師職之。桓公是以糾合諸侯而謀其不協，彌縫其闕而匡救其災，昭舊職也。及君即位，諸侯之望曰：『其率桓之功。』我敝邑用不敢保聚，曰：『豈其嗣世九年而棄命廢職，其若先君何？君必不然。』恃此以不恐。」齊侯乃還。

<a name="05Xi26Zhuan04">[僖26傳04]</a> 東門襄仲、臧文仲如楚乞師。臧孫見子玉而道之伐齊、宋，以其不臣也。

<a name="05Xi26Zhuan05">[僖26傳05]</a> 夔子不祀祝融與鬻熊。楚人讓之，對曰：「我先王熊摯有疾，鬼神弗赦而自竄于夔。吾是以失楚，又何祀焉？」

<a name="05Xi26Zhuan06">[僖26傳06]</a> 秋，楚成得臣、鬭宜申帥師滅夔，以夔子歸。

<a name="05Xi26Zhuan07">[僖26傳07]</a> 宋以其善於晉侯也，叛楚即晉。

<a name="05Xi26Zhuan08">[僖26傳08]</a> 冬，楚令尹子玉、司馬子西帥師伐宋，圍緡。公以楚師伐齊，取穀。凡師，能左右之曰「以」。寘桓公子雍於穀，易牙奉之以為魯援。楚申公叔侯戍之。桓公之子七人，為七大夫於楚。

