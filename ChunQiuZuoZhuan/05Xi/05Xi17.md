# 僖公十七年

## 經 <a name="05Xi17Jing"></a>

<a name="05Xi17Jing01">[僖17經01]</a> 十有七年春，齊人、徐人伐英氏。

<a name="05Xi17Jing02">[僖17經02]</a> 夏，滅項。

<a name="05Xi17Jing03">[僖17經03]</a> 秋，夫人姜氏會齊侯于卞。

<a name="05Xi17Jing04">[僖17經04]</a> 九月，公至自會。

<a name="05Xi17Jing05">[僖17經05]</a> 冬，十有二月，乙亥，齊侯小白卒。

## 傳 <a name="05Xi17Zhuan"></a>

<a name="05Xi17Zhuan01">[僖17傳01]</a> 十七年春，齊人為徐伐英氏，以報婁林之役也。

<a name="05Xi17Zhuan02">[僖17傳02]</a> 夏，晉大子圉為質於秦，秦歸河東而妻之。

<a name="05Xi17Zhuan03">[僖17傳03]</a> 惠公之在梁也，梁伯妻之。梁嬴孕，過期。卜招父與其子卜之，其子曰：「將生一男一女。」招曰：「然。男為人臣，女為人妾。」故名男曰圉，女曰妾。及子圉西質，妾為宦女焉。

<a name="05Xi17Zhuan04">[僖17傳04]</a> 師滅項。淮之會，公有諸侯之事，未歸而取項。齊人以為討而止公。

<a name="05Xi17Zhuan05">[僖17傳05]</a> 秋，聲姜以公故，會齊侯于卞。

<a name="05Xi17Zhuan06">[僖17傳06]</a> 九月，公至。書曰「至自會」，猶有諸侯之事焉，且諱之也。

<a name="05Xi17Zhuan07">[僖17傳07]</a> 齊侯之夫人三，王姬、徐嬴、蔡姬，皆無子。齊侯好內，多內寵，內嬖如夫人者六人：長衛姬生武孟，少衛姬生惠公，鄭姬生孝公，葛嬴生昭公，密姬生懿公，宋華子生公子雍。公與管仲屬孝公於宋襄公，以為大子。

<a name="05Xi17Zhuan08">[僖17傳08]</a> 雍巫有寵於衛共姬，因寺人貂以薦羞於公，亦有寵。公許之，立武孟。管仲卒，五公子皆求立。

<a name="05Xi17Zhuan09">[僖17傳09]</a> 冬，十月，乙亥，齊桓公卒。易牙入，與寺人貂因內寵以殺群吏，而立公子無虧。孝公奔宋。

<a name="05Xi17Zhuan10">[僖17傳10]</a> 十二月，乙亥，赴。辛巳，夜殯。

