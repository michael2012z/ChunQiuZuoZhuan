# 僖公十三年

## 經 <a name="05Xi13Jing"></a>

<a name="05Xi13Jing01">[僖13經01]</a> 十有三年春，狄侵衛。

<a name="05Xi13Jing02">[僖13經02]</a> 夏，四月，葬陳宣公。公會齊侯、宋公、陳侯、衛侯、鄭伯、許男、曹伯于鹹。

<a name="05Xi13Jing03">[僖13經03]</a> 秋，九月，大雩。

<a name="05Xi13Jing04">[僖13經04]</a> 冬，公子友如齊。

## 傳 <a name="05Xi13Zhuan"></a>

<a name="05Xi13Zhuan01">[僖13傳01]</a> 十三年春，齊侯使仲孫湫聘于周，且言王子帶。事畢，不與王言。歸復命曰：「未可。王怒未怠，其十年乎？不十年，王弗召也。」

<a name="05Xi13Zhuan02">[僖13傳02]</a> 夏，會于鹹，淮夷病杞故，且謀王室也。

<a name="05Xi13Zhuan03">[僖13傳03]</a> 秋，為戎難故，諸侯戍周。齊仲孫湫致之。

<a name="05Xi13Zhuan04">[僖13傳04]</a> 冬，晉薦饑，使乞糴于秦。秦伯謂子桑：「與諸乎？」對曰：「重施而報，君將何求？重施而不報，其民必攜，攜而討焉，無眾必敗。」謂百里：「與諸乎？」對曰：「天災流行，國家代有。救災恤鄰，道也。行道有福。」丕鄭之子豹在秦，請伐晉。秦伯曰：「其君是惡，其民何罪？」秦於是乎輸粟于晉，自雍及絳相繼，命之曰「汎舟之役」。

