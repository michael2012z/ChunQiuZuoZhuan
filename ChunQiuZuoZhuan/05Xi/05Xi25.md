# 僖公二十五年

## 經 <a name="05Xi25Jing"></a>

<a name="05Xi25Jing01">[僖25經01]</a> 二十有五年春，王正月，丙午，衛侯燬滅邢。

<a name="05Xi25Jing02">[僖25經02]</a> 夏，四月，癸酉，衛侯燬卒。宋蕩伯姬來逆婦。宋殺其大夫。

<a name="05Xi25Jing03">[僖25經03]</a> 秋，楚人圍陳。納頓子于頓。葬衛文公。

<a name="05Xi25Jing04">[僖25經04]</a> 冬，十有二月，癸亥，公會衛子、莒慶盟于洮。

## 傳 <a name="05Xi25Zhuan"></a>

<a name="05Xi25Zhuan01">[僖25傳01]</a> 二十五年春，衛人伐邢，二禮從國子巡城，掖以赴外，殺之。

<a name="05Xi25Zhuan02">[僖25傳02]</a> 正月，丙午。衛侯燬滅邢，同姓也，故名。禮至為銘曰：「余掖殺國子，莫余敢止。」

<a name="05Xi25Zhuan03">[僖25傳03]</a> 秦伯師于河上，將納王。狐偃言於晉侯曰：「求諸侯莫如勤王。諸侯信之，且大義也。繼文之業，而信宣於諸侯，今為可矣。」

<a name="05Xi25Zhuan04">[僖25傳04]</a> 使卜偃卜之，曰：「吉。遇黃帝戰于阪泉之兆。」公曰：「吾不堪也。」對曰：「周禮未改，今之王，古之帝也。」公曰：「筮之。」筮之，遇大有之睽，曰：「吉。遇公用享于天子之卦也。戰克而王饗，吉孰大焉。且是卦也，天為澤以當日，天子降心以逆公，不亦可乎？大有去睽而復，亦其所也。」

<a name="05Xi25Zhuan05">[僖25傳05]</a> 晉侯辭秦師而下。三月，甲辰。次于陽樊，右師圍溫，左師逆王。

<a name="05Xi25Zhuan06">[僖25傳06]</a> 夏，四月，丁巳。王入于王城，取大叔于溫，殺之于隰城。

<a name="05Xi25Zhuan07">[僖25傳07]</a> 戊午，晉侯朝王。王饗醴，命之宥。請隧，弗許，曰：「王章也。未有代德而有二王，亦叔父之所惡也。」與之陽樊、溫、原、欑茅之田。晉於是始起南陽。

<a name="05Xi25Zhuan08">[僖25傳08]</a> 陽樊不服，圍之。蒼葛呼曰：「德以柔中國，刑以威四夷，宜吾不敢服也。此誰非王之親姻，其俘之也？」乃出其民。

<a name="05Xi25Zhuan09">[僖25傳09]</a> 秋，秦、晉伐鄀。楚鬭克、屈禦寇以申息之師戍商密。秦人過析，隈入而係輿人，以圍商密，昏而傅焉。宵，坎血加書，偽與子儀、子邊盟者。商密人懼曰：「秦取析矣，戍人反矣！」乃降秦師。囚申公子儀、息公子邊以歸。楚令尹子玉追秦師，弗及。遂圍陳，納頓子于頓。

<a name="05Xi25Zhuan10">[僖25傳10]</a> 冬，晉侯圍原，命三日之糧。原不降，命去之。諜出，曰：「原將降矣。」軍吏曰：「請待之。」公曰：「信，國之寶也，民之所庇也。得原失信，何以庇之？所亡滋多。」退一舍而原降。遷原伯貫于冀。趙衰為原大夫，狐溱為溫大夫。

<a name="05Xi25Zhuan11">[僖25傳11]</a> 衛人平莒于我。

<a name="05Xi25Zhuan12">[僖25傳12]</a> 十二月，盟于洮，脩衛文公之好，且及莒平也。

<a name="05Xi25Zhuan13">[僖25傳13]</a> 晉侯問原守於寺人勃鞮。對曰：「昔趙衰以壺飧從徑，餒而弗食。」故使處原。

