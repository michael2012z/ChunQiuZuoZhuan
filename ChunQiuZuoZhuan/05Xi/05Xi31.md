# 僖公三十一年

## 經 <a name="05Xi31Jing"></a>

<a name="05Xi31Jing01">[僖31經01]</a> 三十有一年春，取濟西田。公子遂如晉。

<a name="05Xi31Jing02">[僖31經02]</a> 夏，四月，四卜郊，不從，乃免牲。猶三望。

<a name="05Xi31Jing03">[僖31經03]</a> 秋，七月。

<a name="05Xi31Jing04">[僖31經04]</a> 冬，杞伯姬來求婦。狄圍衛。

<a name="05Xi31Jing05">[僖31經05]</a> 十有二月，衛遷于帝丘。

## 傳 <a name="05Xi31Zhuan"></a>

<a name="05Xi31Zhuan01">[僖31傳01]</a> 三十一年春，取濟西田，分曹地也。使臧文仲往，宿於重館。重館人告曰：「晉新得諸侯，必親其共，不速行，將無及也。」從之。分曹地自洮以南，東傅于濟，盡曹地也。

<a name="05Xi31Zhuan02">[僖31傳02]</a> 襄仲如晉，拜曹田也。

<a name="05Xi31Zhuan03">[僖31傳03]</a> 夏，四月，四卜郊，不從，乃免牲，非禮也。猶三望，亦非禮也。禮不卜常祀，而卜其牲日。牛卜日曰牲，牲成而卜郊。上怠慢也。望，郊之細也。不郊，亦無望可也。

<a name="05Xi31Zhuan04">[僖31傳04]</a> 秋，晉蒐于清原，作五軍似禦狄。趙衰為卿。

<a name="05Xi31Zhuan05">[僖31傳05]</a> 冬，狄圍衛，衛遷于帝丘。卜曰三百年。

<a name="05Xi31Zhuan06">[僖31傳06]</a> 衛成公夢康叔曰：「相奪予享。」公命祀相。甯武子不可，曰：「鬼神非其族類，不歆其祀。杞、鄫何事？相之不享，於此久矣。非衛之罪也。不可以間成王、周公之命祀，請改祀命。」

<a name="05Xi31Zhuan07">[僖31傳07]</a> 鄭洩駕惡公子瑕，鄭伯亦惡之，故公子瑕出奔楚。

