# 僖公十二年

## 經 <a name="05Xi12Jing"></a>

<a name="05Xi12Jing01">[僖12經01]</a> 十有二年春，王三月，庚午，日有食之。

<a name="05Xi12Jing02">[僖12經02]</a> 夏，楚人滅黃。

<a name="05Xi12Jing03">[僖12經03]</a> 秋，七月。

<a name="05Xi12Jing04">[僖12經04]</a> 冬，十有二月，丁丑，陳侯杵臼卒。

## 傳 <a name="05Xi12Zhuan"></a>

<a name="05Xi12Zhuan01">[僖12傳01]</a> 十二年春，諸侯城衛楚丘之郛，懼狄難也。

<a name="05Xi12Zhuan02">[僖12傳02]</a> 黃人恃諸侯之睦于齊也，不共楚職，曰：「自郢及我九百里，焉能害我？」

<a name="05Xi12Zhuan03">[僖12傳03]</a> 夏，楚滅黃。

<a name="05Xi12Zhuan04">[僖12傳04]</a> 王以戎難故，討王子帶。

<a name="05Xi12Zhuan05">[僖12傳05]</a> 秋，王子帶奔齊。

<a name="05Xi12Zhuan06">[僖12傳06]</a> 冬，齊侯使管夷吾平戎于王，使隰朋平戎于晉。

<a name="05Xi12Zhuan07">[僖12傳07]</a> 王以上卿之禮饗管仲，管仲辭曰：「臣，賤有司也。有天子之二守國、高在，若節春秋，來承王命，何以禮焉？陪臣敢辭。」王曰：「舅氏，余嘉乃勳，應乃懿德，謂督不忘。往踐乃職，無逆朕命。」管仲受下卿之禮而還。

<a name="05Xi12Zhuan08">[僖12傳08]</a> 君子曰：「管氏之世祀也，宜哉！讓不忘其上。《詩》曰：『愷悌君子，神所勞矣。』」

