# 僖公二年

## 經 <a name="05Xi02Jing"></a>

<a name="05Xi02Jing01">[僖02經01]</a> 二年春，王正月。城楚丘。

<a name="05Xi02Jing02">[僖02經02]</a> 夏五月，辛巳，葬我小君哀姜。虞師、晉師滅下陽。

<a name="05Xi02Jing03">[僖02經03]</a> 秋九月，齊侯、宋公、江人、黃人盟于貫。

<a name="05Xi02Jing04">[僖02經04]</a> 冬十月，不雨。楚人侵鄭。

## 傳 <a name="05Xi02Zhuan"></a>

<a name="05Xi02Zhuan01">[僖02傳01]</a> 二年春，諸侯城楚丘而封衛焉。不書，所會後也。

<a name="05Xi02Zhuan02">[僖02傳02]</a> 晉荀息請以屈產之乘，與垂棘之璧，假道於虞以伐虢。公曰：「是吾寶也。」對曰：「若得道於虞，猶外府也。」公曰：「宮之奇存焉。」對曰：「宮之奇之為人也，懦而不能強諫。且少長於君，君暱之。雖諫，將不聽。」乃使荀息假道於虞，曰：「冀為不道，入自顛軨，伐鄍三門。冀之既病，則亦唯君故。今虢為不道，保於逆旅，以侵敝邑之南鄙。敢請假道以請罪于虢。」虞公許之，且請先伐虢。宮之奇諫，不聽，遂起師。

<a name="05Xi02Zhuan03">[僖02傳03]</a> 夏，晉里克、荀息帥師會虞師伐虢，滅下陽。先書虞，賄故也。

<a name="05Xi02Zhuan04">[僖02傳04]</a> 秋，盟于貫，服江、黃也。

<a name="05Xi02Zhuan05">[僖02傳05]</a> 齊寺人貂始漏師于多魚。

<a name="05Xi02Zhuan06">[僖02傳06]</a> 虢公敗戎于桑田。晉卜偃曰：「虢必亡矣。亡下陽不懼，而又有功，是天奪之鑒，而益其疾也！必易晉而不撫其民矣，不可以五稔。」

<a name="05Xi02Zhuan07">[僖02傳07]</a> 冬，楚人伐鄭，鬬章囚鄭聃伯。

