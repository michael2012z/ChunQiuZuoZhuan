# 僖公二十七年

## 經 <a name="05Xi27Jing"></a>

<a name="05Xi27Jing01">[僖27經01]</a> 二十有七年春，杞子來朝。

<a name="05Xi27Jing02">[僖27經02]</a> 夏，六月，庚寅，齊侯昭卒。

<a name="05Xi27Jing03">[僖27經03]</a> 秋，八月，乙未，葬齊孝公。乙巳，公子遂帥師入杞。

<a name="05Xi27Jing04">[僖27經04]</a> 冬，楚人、陳侯、蔡侯、鄭伯、許男圍宋。十有二月，甲戌，公會諸侯盟于宋。

## 傳 <a name="05Xi27Zhuan"></a>

<a name="05Xi27Zhuan01">[僖27傳01]</a> 二十七年春，杞桓公來朝，用夷禮，故曰「子」。公卑杞，杞不共也。

<a name="05Xi27Zhuan02">[僖27傳02]</a> 夏，齊孝公卒，有齊怨，不廢喪紀，禮也。

<a name="05Xi27Zhuan03">[僖27傳03]</a> 秋，入杞，責無禮也。

<a name="05Xi27Zhuan04">[僖27傳04]</a> 楚子將圍宋，使子文治兵於睽，終朝而畢，不戮一人。子玉復治兵於蒍，終日而畢，鞭七人，貫三人耳。國老皆賀子文，子文飲之酒。蒍賈尚幼，後至，不賀。子文問之，對曰：「不知所賀。子之傳政於子玉，曰：『以靖國也。』靖諸內而敗諸外，所獲幾何？子玉之敗，子之舉也，舉以敗國，將何賀焉？子玉剛而無禮，不可以治民，過三百乘，其不能以入矣。苟入而賀，何後之有？」

<a name="05Xi27Zhuan05">[僖27傳05]</a> 冬，楚子及諸侯圍宋，宋公孫固如晉告急。先軫曰：「報施救患，取威定霸，於是乎在矣。」狐偃曰：「楚始得曹，而新昏於衛，若伐曹、衛，楚必救之，則齊、宋免矣。」於是乎蒐于被廬，作三軍，謀元帥。趙衰曰：「郤縠可。臣亟聞其言矣，說《禮》、《樂》而敦《詩》、《書》。《詩》、《書》，義之府也；《禮》、《樂》，德之則也；德、義，利之本也。《夏書》曰：『賦納以言，明試以功，車服以庸。』君其試之。」乃使郤縠將中軍，郤溱佐之；使狐偃將上軍，讓於狐毛而佐之；命趙衰為卿，讓於欒枝、先軫；使欒枝將下軍，先軫佐之。荀林父御戎，魏犨為右。

<a name="05Xi27Zhuan06">[僖27傳06]</a> 晉侯始入而教其民，二年，欲用之。子犯曰：「民未知義，未安其居。」於是乎出定襄王，入務利民，民懷生矣。將用之，子犯曰：「民未知信，未宣其用。」於是乎伐原以示之信。民易資者，不求豐焉，明徵其辭。公曰：「可矣乎？」子犯曰：「民未知禮，未生其共。」於是乎大蒐以示之禮。作執秩以正其官，民聽不惑，而後用之。出穀戍，釋宋圍，一戰而霸，文之教也。

