# 僖公十一年

## 經 <a name="05Xi11Jing"></a>

<a name="05Xi11Jing01">[僖11經01]</a> 十有一年春，晉殺其大夫丕鄭父。

<a name="05Xi11Jing02">[僖11經02]</a> 夏，公及夫人姜氏，會齊侯于陽穀。

<a name="05Xi11Jing03">[僖11經03]</a> 秋，八月，大雩。

<a name="05Xi11Jing04">[僖11經04]</a> 冬，楚人伐黃。

## 傳 <a name="05Xi11Zhuan"></a>

<a name="05Xi11Zhuan01">[僖11傳01]</a> 十一年春，晉侯使以丕鄭之亂來告。

<a name="05Xi11Zhuan02">[僖11傳02]</a> 天王使召武公、內史過賜晉侯命。受玉惰。過歸告王曰：「晉侯其無後乎！王賜之命，而惰於受瑞，先自棄也已，其何繼之有？禮，國之幹也；敬，禮之輿也。不敬則禮不行，禮不行則上下昏，何以長世？」

<a name="05Xi11Zhuan03">[僖11傳03]</a> 夏，揚、拒、泉、皋、伊雒之戎同伐京師，入王城，焚東門，王子帶召之也。秦晉伐戎以救周。

<a name="05Xi11Zhuan04">[僖11傳04]</a> 秋，晉侯平戎于王。黃人不歸楚貢。

<a name="05Xi11Zhuan05">[僖11傳05]</a> 冬，楚人伐黃。

