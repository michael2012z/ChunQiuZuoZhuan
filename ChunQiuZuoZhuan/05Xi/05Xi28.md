# 僖公二十八年

## 經 <a name="05Xi28Jing"></a>

<a name="05Xi28Jing01">[僖28經01]</a> 二十有八年春，晉侯侵曹。晉侯伐衛，公子買戍衛，不卒戍，刺之。楚人救衛。

<a name="05Xi28Jing02">[僖28經02]</a> 三月，丙午，晉侯入曹，執曹伯，畀宋人。

<a name="05Xi28Jing03">[僖28經03]</a> 夏，四月，己巳，晉侯、齊師、宋師、秦師及楚人戰于城濮，楚師敗績。楚殺其大夫得臣。衛侯出奔楚。

<a name="05Xi28Jing04">[僖28經04]</a> 五月，癸丑，公會晉侯、齊侯、宋公、蔡侯、鄭伯、衛子、莒子盟于踐土。陳侯如會。公朝于王所。

<a name="05Xi28Jing05">[僖28經05]</a> 六月，衛侯鄭自楚復歸于衛，衛元咺出奔晉。陳侯款卒。

<a name="05Xi28Jing06">[僖28經06]</a> 秋，杞伯姬來。公子遂如齊。

<a name="05Xi28Jing07">[僖28經07]</a> 冬，公會晉侯、齊侯、宋公、蔡侯、鄭伯、陳子、莒子、邾人、秦人于溫。天王狩于河陽。壬申，公朝于王所。晉人執衛侯，歸之于京師。衛元咺自晉復歸于衛。諸侯遂圍許。曹伯襄復歸于曹，遂會諸侯圍許。

## 傳 <a name="05Xi28Zhuan"></a>

<a name="05Xi28Zhuan01">[僖28傳01]</a> 二十八年春，晉侯將伐曹，假道于衛，衛人弗許。還自河南濟，侵曹，伐衛。

<a name="05Xi28Zhuan02">[僖28傳02]</a> 正月，戊申，取五鹿。

<a name="05Xi28Zhuan03">[僖28傳03]</a> 二月，晉郤縠卒。原軫將中軍，胥臣佐下軍，上德也。晉侯、齊侯盟于斂盂。衛侯請盟，晉人弗許。衛侯欲與楚，國人不欲，故出其君以說于晉。衛侯出居于襄牛。公子買戍衛，楚人救衛，不克。公懼於晉，殺子叢以說焉，謂楚人曰：「不卒戍也。」晉侯圍曹，門焉，多死。曹人尸諸城上，晉侯患之，聽輿人之謀曰：「稱舍於墓。」師遷焉，曹人兇懼，為其所得者棺而出之。因其兇也而攻之。

<a name="05Xi28Zhuan04">[僖28傳04]</a> 三月，丙午，入曹。數之，以其不用僖負羈而乘軒者三百人也。且曰：「獻狀。」令無入僖負羈之宮而免其族，報施也。魏犨、顛頡怒曰：「勞之不圖，報於何有！」爇僖負羈氏，魏犨傷於胸。公欲殺之而愛其材，使問，且視之病，將殺之。魏犨束胸，見使者曰：「以君之靈，不有寧也。」距躍三百，曲踊三百。乃舍之，殺顛頡以徇于師，立舟之僑以為戎右。

<a name="05Xi28Zhuan05">[僖28傳05]</a> 宋人使門尹般如晉師告急。公曰：「宋人告急，舍之，則絕；告楚，不許。我欲戰矣，齊、秦未可，若之何？」先軫曰：「使宋舍我而賂齊、秦，藉之告楚。我執曹君而分曹、衛之田以賜宋人。楚愛曹、衛，必不許也。喜、賂、怒、頑，能無戰乎？」公說，執曹伯，分曹衛之田以畀宋人。

<a name="05Xi28Zhuan06">[僖28傳06]</a> 楚人入居于申，使申叔去穀，使子玉去宋，曰：「無從晉師。晉侯在外十九年矣，而果得晉國。險阻艱難，備嘗之矣！民之情偽，盡知之矣！天假之年，而除其害，天之所置，其可廢乎！《軍志》曰：『允當則歸。』又曰：『知難而退。』又曰：『有德不可敵。』此三志者，晉之謂矣！」

<a name="05Xi28Zhuan07">[僖28傳07]</a> 子玉使伯棼請戰，曰：「非敢必有功也，願以間執讒慝之口。」王怒，少與之師，唯西廣、東宮與若敖之六卒實從之。子玉使宛春告於晉師，曰：「請復衛侯而封曹，臣亦釋宋之圍。」子犯曰：「子玉無禮哉！君取一，臣取二，不可失矣。」先軫曰：「子與之。定人之謂禮，楚一言而定三國，我一言而亡之，我則無禮，何以戰乎？不許楚言，是棄宋也。救而棄之，謂諸侯何？楚有三施，我有三怨。怨讎已多，將何以戰？不如私許復曹、衛以攜之，執宛春以怒楚，既戰而後圖之。」公說，乃拘宛春於衛，且私許復曹、衛。曹衛告絕於楚。子玉怒，從晉師。晉師退。軍吏曰：「以君辟臣，辱也。且楚師老矣，何故退？」子犯曰：「師直為壯，曲為老，豈在久乎？微楚之惠不及此，退三舍辟之，所以報也。背惠食言，以亢其讎，我曲楚直，其眾素飽，不可謂老。我退而楚還，我將何求？若其不還，君退臣犯，曲在彼矣。」退三舍，楚眾欲止，子玉不可。

<a name="05Xi28Zhuan08">[僖28傳08]</a> 夏，四月，戊辰，晉侯、宋公、齊國歸父、崔夭、秦小子憖次于城濮。楚師背酅而舍，晉侯患之，聽輿人之誦，曰：「原田每每，舍其舊而新是謀。」公疑焉。子犯曰：「戰也！戰而捷，必得諸侯。若其不捷，表裡山河，必無害也。」公曰：「若楚惠何？」欒貞子曰：「漢陽諸姬，楚實盡之。思小惠而忘大恥，不如戰也。」晉侯夢與楚子搏，楚子伏己而盬其腦，是以懼。子犯曰：「吉！我得天，楚伏其罪，吾且柔之矣。」子玉使鬬勃請戰，曰：「請與君之士戲，君馮軾而觀之，得臣與寓目焉。」晉侯使欒枝對曰：「寡君聞命矣。楚君之惠，未之敢忘，是以在此。為大夫退，其敢當君乎？既不獲命矣，敢煩大夫謂二三子：『戒爾車乘，敬爾君事，詰朝將見。』」

<a name="05Xi28Zhuan09">[僖28傳09]</a> 晉車七百乘，韅、靷、鞅、靽。晉侯登有莘之虛以觀師，曰：「少長有禮，其可用也！」遂伐其木以益其兵。己巳，晉師陳于莘北，胥臣以下軍之佐當陳、蔡。子玉以若敖之六卒將中軍．曰：「今日必無晉矣！」子西將左，子上將右。胥臣蒙馬以虎皮，先犯陳、蔡。陳、蔡奔，楚右師潰。狐毛設二旆而退之。欒枝使輿曳柴而偽遁，楚師馳之。原軫、郤溱以中軍公族橫擊之。狐毛、狐偃以上軍夾攻子西，楚左師潰。楚師敗績。子玉收其卒而止，故不敗。

<a name="05Xi28Zhuan10">[僖28傳10]</a> 晉師三日館穀，及癸酉而還。甲午，至于衡雍，作王宮于踐土。

<a name="05Xi28Zhuan11">[僖28傳11]</a> 鄉役之三月，鄭伯如楚致其師。為楚師既敗而懼，使子人九行成于晉，晉欒枝入盟鄭伯。

<a name="05Xi28Zhuan12">[僖28傳12]</a> 五月，丙午，晉侯及鄭伯盟于衡雍。丁未，獻楚俘于王，駟介百乘，徒兵千。鄭伯傅王，用平禮也。

<a name="05Xi28Zhuan13">[僖28傳13]</a> 已酉，王享醴，命晉侯宥。王命尹氏及王子虎、內史叔興父策命晉侯為侯伯，賜之大輅之服，戎輅之服，彤弓一，彤矢百，玈弓矢千，秬鬯一卣，虎賁三百人。曰：「王謂叔父：『敬服王命，以綏四國，糾逖王慝。』」晉侯三辭，從命，曰：「重耳敢再拜稽首，奉揚天子之丕顯休命。」受策以出，出入三覲。

<a name="05Xi28Zhuan14">[僖28傳14]</a> 衛侯聞楚師敗，懼，出奔楚，遂適陳，使元咺奉叔武以受盟。

<a name="05Xi28Zhuan15">[僖28傳15]</a> 癸亥，王子虎盟諸侯于王庭。要言曰：「皆獎王室，無相害也！有渝此盟，明神殛之！俾隊其師，無克祚國，及其玄孫，無有老幼！」君子謂是盟也信，謂晉於是役也能以德攻。

<a name="05Xi28Zhuan16">[僖28傳16]</a> 初，楚子玉自為瓊弁玉纓，未之服也。先戰，夢河神謂己曰：「畀余，余賜女孟諸之麋。」弗致也。大心與子西使榮黃諫，弗聽。榮季曰：「死而利國，猶或為之，況瓊玉乎？是糞土也，而可以濟師，將何愛焉？」弗聽。出告二子曰：「非神敗令尹，令尹其不勤民，實自敗也！」既敗，王使謂之曰：「大夫若入，其若申息之老何？」子西、孫伯曰：「得臣將死，二臣止之曰：『君其將以為戮。』」及連穀而死。晉侯聞之而後喜可知也，曰：「莫余毒也已！蒍呂臣實為令尹，奉己而已，不在民矣！」

<a name="05Xi28Zhuan17">[僖28傳17]</a> 或訴元咺於衛侯曰：「立叔武矣。」其子角從公，公使殺之。咺不廢命，奉夷叔以入守。

<a name="05Xi28Zhuan18">[僖28傳18]</a> 六月，晉人復衛侯。甯武子與衛人盟于宛濮，曰：「天禍衛國，君臣不協，以及此憂也。今天誘其衷，使皆降心以相從也。不有居者，誰守社稷？不有行者，誰扞牧圉？不協之故，用昭乞盟于爾大神以誘天衷。自今日以往，既盟之後，行者無保其力，居者無懼其罪。有渝此盟，以相及也。明神先君，是糾是殛。」

<a name="05Xi28Zhuan19">[僖28傳19]</a> 國人聞此盟也，而後不貳。衛侯先期入，甯子先，長牂守門以為使也，與之乘而入。公子歂犬、華仲前驅。叔孫將沐，聞君至，喜，捉髮走出，前驅射而殺之。公知其無罪也，枕之股而哭之。歂犬走出，公使殺之。元咺出奔晉。

<a name="05Xi28Zhuan20">[僖28傳20]</a> 城濮之戰，晉中軍風于澤，亡大旆之左旃。祁瞞奸命，司馬殺之以徇于諸侯。使茅茷代之。師還。壬午，濟河。舟之僑先歸，士會攝右。

<a name="05Xi28Zhuan21">[僖28傳21]</a> 秋，七月，丙申，振旅愷以入于晉，獻俘授馘，飲至大賞，徵會討貳。殺舟之僑以徇于國，民於是大服。君子謂：「文公其能刑矣！三罪而民服。《詩》云：『惠此中國，以綏四方。』不失賞刑之謂也。」

<a name="05Xi28Zhuan22">[僖28傳22]</a> 冬，會于溫，討不服也。

<a name="05Xi28Zhuan23">[僖28傳23]</a> 衛侯與元咺訟，甯武子為輔，鍼莊子為坐，士榮為大士。衛侯不勝。殺士榮，刖鍼莊子，謂甯俞忠而免之。執衛侯，歸之于京師，寘諸深室。甯子職納橐饘焉。元咺歸于衛，立公子瑕。

<a name="05Xi28Zhuan24">[僖28傳24]</a> 是會也，晉侯召王，以諸侯見，且使王狩。仲尼曰：「以臣召君，不可以訓。」故書曰：「天王狩于河陽。」言非其地也，且明德也。

<a name="05Xi28Zhuan25">[僖28傳25]</a> 壬申，公朝于王所。丁丑，諸侯圍許。

<a name="05Xi28Zhuan26">[僖28傳26]</a> 晉侯有疾，曹伯之豎侯獳貨筮史，使曰：「以曹為解。齊桓公為會而封異姓，今君為會而滅同姓。曹叔振鐸，文之昭也。先君唐叔，武之穆也。且合諸侯而滅兄弟，非禮也。與衛偕命，而不與偕復，非信也。同罪異罰，非刑也。禮以行義，信以守禮，刑以正邪。舍此三者，君將若之何？」公說，復曹伯，遂會諸侯于許。

<a name="05Xi28Zhuan27">[僖28傳27]</a> 晉侯作三行以禦狄，荀林父將中行，屠擊將右行，先篾將左行。

