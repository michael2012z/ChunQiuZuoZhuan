# 僖公九年

## 經 <a name="05Xi09Jing"></a>

<a name="05Xi09Jing01">[僖09經01]</a> 九年春，王三月，丁丑，宋公御說卒。

<a name="05Xi09Jing02">[僖09經02]</a> 夏，公會宰周公、齊侯、宋子、衛侯、鄭伯、許男、曹伯于葵丘。

<a name="05Xi09Jing03">[僖09經03]</a> 秋，七月，乙酉，伯姬卒。

<a name="05Xi09Jing04">[僖09經04]</a> 九月，戊辰，諸侯盟于葵丘。甲子，晉侯佹諸卒 。

<a name="05Xi09Jing05">[僖09經05]</a> 冬，晉里奚克殺其君之子奚齊。

## 傳 <a name="05Xi09Zhuan"></a>

<a name="05Xi09Zhuan01">[僖09傳01]</a> 九年春，宋桓公卒。未葬，而襄公會諸侯，故曰「子」。凡在喪，王曰「小童」，公侯曰「子」。

<a name="05Xi09Zhuan02">[僖09傳02]</a> 夏，會于葵丘，尋盟，且脩好，禮也。

<a name="05Xi09Zhuan03">[僖09傳03]</a> 王使宰孔賜齊侯胙，曰：「天子有事于文武，使孔賜伯舅胙。」齊侯將下拜。孔曰：「且有後命，天子使孔曰：『以伯舅耋老，加勞賜一級，無下拜。』」對曰：「天威不違顏咫尺，小白，余敢貪天子之命無下拜？恐隕越于下，以遺天子羞，敢不下拜？」下拜登受。

<a name="05Xi09Zhuan04">[僖09傳04]</a> 秋，齊侯盟諸侯于葵丘，曰：「凡我同盟之人，既盟之後，言歸于好。」

<a name="05Xi09Zhuan05">[僖09傳05]</a> 宰孔先歸，遇晉侯曰：「可無會也。齊侯不務德而勤遠略，故北伐山戎，南伐楚，西為此會也。東略之不知，西則否矣。其在亂乎！？君務靖亂，無勤於行。」晉侯乃還。

<a name="05Xi09Zhuan06">[僖09傳06]</a> 九月，晉獻公卒。里克、㔻鄭欲納文公，故以三公子之徒作亂。

<a name="05Xi09Zhuan07">[僖09傳07]</a> 初，獻公使荀息傅奚齊。公疾，召之曰：「以是藐諸孤，辱在大夫，其若之何？」稽首而對曰：「臣竭其股肱之力，加之以忠貞。其濟，君之靈也；不濟，則以死繼之。」公曰：「何謂忠貞？」對曰：「公家之利，知無不為，忠也；送往事居，耦俱無猜，貞也。」

<a name="05Xi09Zhuan08">[僖09傳08]</a> 及里克將殺奚齊，先告荀息曰：「三怨將作，秦晉輔之，子將何如？」荀息曰：「將死之。」里克曰：「無益也。」荀叔曰：「吾與先君言矣，不可以貳。能欲復言，而愛身乎？雖無益也，將焉辟之？且人之欲善，誰不如我？我欲無貳，而能謂人已乎？」

<a name="05Xi09Zhuan09">[僖09傳09]</a> 冬，十月，里克殺奚齊于次。書曰：「殺其君之子」，未葬也。荀息將死之，人曰：「不如立卓子而輔之。」荀息立公子卓以葬。

<a name="05Xi09Zhuan10">[僖09傳10]</a> 十一月，里克殺公子卓于朝。荀息死之。

<a name="05Xi09Zhuan11">[僖09傳11]</a> 君子曰：「《詩》所謂『白圭之玷，尚可磨也；斯言之玷，不可為也。』荀息有焉！」

<a name="05Xi09Zhuan12">[僖09傳12]</a> 齊侯以諸侯之師伐晉，及高梁而還，討晉亂也。令不及魯，故不書。

<a name="05Xi09Zhuan13">[僖09傳13]</a> 晉郤芮使夷吾重賂秦以求入，曰：「人實有國，我何愛焉？入而能民，土於何有？」從之。

<a name="05Xi09Zhuan14">[僖09傳14]</a> 齊隰朋帥師會秦師，納晉惠公。

<a name="05Xi09Zhuan15">[僖09傳15]</a> 秦伯謂郤芮曰：「公子誰恃？」對曰：「臣聞亡人無黨，有黨必有讎。夷吾弱不好弄，能鬥不過，長亦不改，不識其他。」公謂公孫枝曰：「夷吾其定乎？」對曰：「臣聞之：唯則定國。《詩》曰：『不識不知，順帝之則』，文王之謂也。又曰：『不僭不賊，鮮不為則』，無好無惡，不忌不克之謂也。今其言多忌克，難哉！」公曰：「忌則多怨，又焉能克？是吾利也。」

<a name="05Xi09Zhuan16">[僖09傳16]</a> 宋襄公即位，以公子目夷為仁，使為左師以聽政，於是宋治。故魚氏世為左師。

