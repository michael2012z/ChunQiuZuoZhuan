# 桓公十四年

## 經 <a name="02Huan14Jing"></a>

<a name="02Huan14Jing01">[桓14經01]</a> 十有四年，春，正月，公會鄭伯于曹。無冰。

<a name="02Huan14Jing02">[桓14經02]</a> 夏，五，鄭伯使其弟語來盟。

<a name="02Huan14Jing03">[桓14經03]</a> 秋，八月壬申，禦廩災。乙亥，嘗。

<a name="02Huan14Jing04">[桓14經04]</a> 冬，十有二月丁巳，齊侯祿父卒。宋人以齊人、蔡人、衛人、陳人伐鄭。

## 傳 <a name="02Huan14Zhuan"></a>

<a name="02Huan14Zhuan01">[桓14傳01]</a> 十四年春，會于曹。曹人致餼，禮也。

<a name="02Huan14Zhuan02">[桓14傳02]</a> 夏，鄭子人來尋盟，且修曹之會。

<a name="02Huan14Zhuan03">[桓14傳03]</a> 秋八月壬申，禦廩災。乙亥，嘗。書，不害也。

<a name="02Huan14Zhuan04">[桓14傳04]</a> 冬，宋人以諸侯伐鄭，報宋之戰也。焚渠門，入，及大逵。伐東郊，取牛首。以大宮之椽歸，為盧門之椽。

