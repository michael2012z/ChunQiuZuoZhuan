# 桓公元年

## 經 <a name="02Huan01Jing"></a>

<a name="02Huan01Jing01">[桓01經01]</a> 元年，春，王正月，公即位。

<a name="02Huan01Jing02">[桓01經02]</a> 三月，公會鄭伯于垂，鄭伯以璧假許田。

<a name="02Huan01Jing03">[桓01經03]</a> 夏，四月，丁未，公及鄭伯盟于越。

<a name="02Huan01Jing04">[桓01經04]</a> 秋，大水。

<a name="02Huan01Jing05">[桓01經05]</a> 冬，十月。

## 傳 <a name="02Huan01Zhuan"></a>

<a name="02Huan01Zhuan01">[桓01傳01]</a> 元年春，公即位，修好于鄭。鄭人請復祀周公，卒易祊田。公許之。三月，鄭伯以璧假許田，為周公、祊故也。

<a name="02Huan01Zhuan02">[桓01傳02]</a> 夏，四月，丁未，公及鄭伯盟于越，結祊成也。盟曰：「渝盟，無享國。」

<a name="02Huan01Zhuan03">[桓01傳03]</a> 秋，大水。凡平原出水為大水。

<a name="02Huan01Zhuan04">[桓01傳04]</a> 冬，鄭伯拜盟。

<a name="02Huan01Zhuan05">[桓01傳05]</a> 宋華父督見孔父之妻于路，目逆而送之，曰：「美而艷。」

