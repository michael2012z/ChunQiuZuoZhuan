# 桓公十七年

## 經 <a name="02Huan17Jing"></a>

<a name="02Huan17Jing01">[桓17經01]</a> 十有七年，春，正月丙辰，公會齊侯、紀侯盟于黃。二月丙午，公會邾儀父，盟于趡。

<a name="02Huan17Jing02">[桓17經02]</a> 夏，五月丙午，及齊師戰于奚。六月丁丑，蔡侯封人卒。

<a name="02Huan17Jing03">[桓17經03]</a> 秋，八月，蔡季自陳歸於蔡。癸巳，葬蔡桓侯。及宋人、衛人伐邾。

<a name="02Huan17Jing04">[桓17經04]</a> 冬，十月朔，日有食之。

## 傳 <a name="02Huan17Zhuan"></a>

<a name="02Huan17Zhuan01">[桓17傳01]</a> 十七年春，盟于黃，平齊、紀，且謀衛故也。

<a name="02Huan17Zhuan02">[桓17傳02]</a> 乃邾儀父盟于趡，尋蔑之盟也。

<a name="02Huan17Zhuan03">[桓17傳03]</a> 夏，及齊師戰于奚，疆事也。於是齊人侵魯疆，疆吏來告，公曰：「疆場之事，慎守其一，而備其不虞。姑盡所備焉。事至而戰，又何謁焉？」

<a name="02Huan17Zhuan04">[桓17傳04]</a> 蔡桓侯卒。蔡人召蔡季于陳。

<a name="02Huan17Zhuan05">[桓17傳05]</a> 秋，蔡季自陳歸於蔡，蔡人嘉之也。

<a name="02Huan17Zhuan06">[桓17傳06]</a> 伐邾，宋志也。

<a name="02Huan17Zhuan07">[桓17傳07]</a> 冬十月朔，日有食之。不書日，官失之也。天子有日官，諸侯有日禦。日官居卿以底日，禮也。日禦不失日，以授百官於朝。

<a name="02Huan17Zhuan08">[桓17傳08]</a> 初，鄭伯將以高渠彌為卿，昭公惡之，固諫，不聽，昭公立，懼其殺己也。辛卯，弑昭公，而立公子亹。

<a name="02Huan17Zhuan09">[桓17傳09]</a> 君子謂昭公知所惡矣。公子達曰：「高伯其為戮乎？複惡已甚矣。」

