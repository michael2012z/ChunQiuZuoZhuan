# 桓公十三年

## 經 <a name="02Huan13Jing"></a>

<a name="02Huan13Jing01">[桓13經01]</a> 十有三年，春二月，公會紀侯、鄭伯。己巳，及齊侯、宋公、衛侯、燕人戰。齊師、宋師、衛師、燕師敗績。三月，葬衛宣公。

<a name="02Huan13Jing02">[桓13經02]</a> 夏，大水。

<a name="02Huan13Jing03">[桓13經03]</a> 秋，七月。

<a name="02Huan13Jing04">[桓13經04]</a> 冬十月。

## 傳 <a name="02Huan13Zhuan"></a>

<a name="02Huan13Zhuan01">[桓13傳01]</a> 十三年春，楚屈瑕伐羅，鬬伯比送之。還，謂其禦曰：「莫敖必敗。舉趾高，心不固矣。」遂見楚子曰：「必濟師。」楚子辭焉。入告夫人鄧曼。鄧曼曰：「大夫其非眾之謂，其謂君撫小民以信，訓諸司以德，而威莫敖以刑也。莫敖狃于蒲騷之役，將自用也，必小羅。君若不鎮撫，其不設備乎？夫固謂君訓眾而好鎮撫之，召諸司而勸之以令德，見莫敖而告諸天之不假易也。不然，夫豈不知楚師之盡行也？」楚子使賴人追之，不及。

<a name="02Huan13Zhuan02">[桓13傳02]</a> 莫敖使徇于師曰：「諫者有刑。」及鄢，亂次以濟。遂無次，且不設備。及羅，羅與盧戎兩軍之。大敗之。莫敖縊于荒谷，群帥囚于冶父以聽刑。楚子曰：「孤之罪也。」皆免之。

<a name="02Huan13Zhuan03">[桓13傳03]</a> 宋多責賂于鄭，鄭不堪命。故以紀、魯及齊與宋、衛、燕戰。不書所戰，後也。

<a name="02Huan13Zhuan04">[桓13傳04]</a> 鄭人來請修好。

