# 桓公十年

## 經 <a name="02Huan10Jing"></a>

<a name="02Huan10Jing01">[桓10經01]</a> 十年，春，王正月。庚申，曹伯終生卒。

<a name="02Huan10Jing02">[桓10經02]</a> 夏，五月，葬曹桓公。

<a name="02Huan10Jing03">[桓10經03]</a> 秋，公會衛侯於桃丘，弗遇。

<a name="02Huan10Jing04">[桓10經04]</a> 冬，十有二月丙午，齊侯、衛侯、鄭伯來戰于郎。

## 傳 <a name="02Huan10Zhuan"></a>

<a name="02Huan10Zhuan01">[桓10傳01]</a> 十年春，曹桓公卒。

<a name="02Huan10Zhuan02">[桓10傳02]</a> 虢仲譖其大夫詹父于王。詹父有辭，以王師伐虢。夏，虢公出奔虞。

<a name="02Huan10Zhuan03">[桓10傳03]</a> 秋，秦人納芮伯萬于芮。

<a name="02Huan10Zhuan04">[桓10傳04]</a> 初，虞叔有玉，虞公求旃。弗獻。既而悔之。曰：「周諺有之：『匹夫無罪，懷璧其罪。』吾焉用此，其以賈害也？」乃獻。又求其寶劍。叔曰：「是無厭也。無厭，將及我。」遂伐虞公，故虞公出奔共池。

<a name="02Huan10Zhuan05">[桓10傳05]</a> 冬，齊、衛、鄭來戰于郎，我有辭也。

<a name="02Huan10Zhuan06">[桓10傳06]</a> 初，北戎病齊，諸侯救之。鄭公子忽有功焉。齊人餼諸侯，使魯次之。魯以周班後鄭。鄭人怒，請師于齊。齊人以衛師助之。故不稱侵伐。先書齊、衛，王爵也。

