# 桓公十五年

## 經 <a name="02Huan15Jing"></a>

<a name="02Huan15Jing01">[桓15經01]</a> 十有五年，春，二月，天王使家父來求車。三月乙未，天王崩。

<a name="02Huan15Jing02">[桓15經02]</a> 夏，四月己巳，葬齊僖公。五月，鄭伯突出奔蔡。鄭世子忽複歸於鄭。許叔入于許。公會齊侯于艾。邾人、牟人、葛人來朝。

<a name="02Huan15Jing03">[桓15經03]</a> 秋，九月，鄭伯突入于櫟。

<a name="02Huan15Jing04">[桓15經04]</a> 冬，十有一月，公會宋公、衛侯、陳侯於衰，伐鄭。

## 傳 <a name="02Huan15Zhuan"></a>

<a name="02Huan15Zhuan01">[桓15傳01]</a> 十五年春，天王使家父來求車，非禮也。諸侯不貢車、服，天子不私求財。

<a name="02Huan15Zhuan02">[桓15傳02]</a> 祭仲專，鄭伯患之，使其婿雍糾殺之。將享諸郊。雍姬知之，謂其母曰：「父與夫孰親？」其母曰：「人盡夫也，父一而已，胡可比也？」遂告祭仲曰：「雍氏舍其室而將享子於郊，吾惑之，以告。」祭仲殺雍糾，屍諸周氏之汪。公載以出，曰：「謀及婦人，宜其死也。」夏，厲公出奔蔡。

<a name="02Huan15Zhuan03">[桓15傳03]</a> 六月乙亥，昭公入。

<a name="02Huan15Zhuan04">[桓15傳04]</a> 許叔入于許。

<a name="02Huan15Zhuan05">[桓15傳05]</a> 公會齊侯于艾，謀定許也。

<a name="02Huan15Zhuan06">[桓15傳06]</a> 秋，鄭伯因櫟人殺檀伯，而遂居櫟。

<a name="02Huan15Zhuan07">[桓15傳07]</a> 冬，會於衰，謀伐鄭，將納厲公也。弗克而還。

