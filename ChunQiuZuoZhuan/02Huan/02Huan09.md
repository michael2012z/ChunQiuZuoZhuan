# 桓公九年

## 經 <a name="02Huan09Jing"></a>

<a name="02Huan09Jing01">[桓09經01]</a> 九年，春，紀季姜歸於京師。

<a name="02Huan09Jing02">[桓09經02]</a> 夏，四月。

<a name="02Huan09Jing03">[桓09經03]</a> 秋，七月。

<a name="02Huan09Jing04">[桓09經04]</a> 冬，曹伯使其世子射姑來朝。

## 傳 <a name="02Huan09Zhuan"></a>

<a name="02Huan09Zhuan01">[桓09傳01]</a> 九年春，紀季姜歸於京師。凡諸侯之女行，唯王后書。

<a name="02Huan09Zhuan02">[桓09傳02]</a> 巴子使韓服告于楚，請與鄧為好。楚子使道朔將巴客以聘于鄧。鄧南鄙鬱人攻而奪之幣，殺道朔及巴行人。楚子使薳章讓于鄧，鄧人弗受。

<a name="02Huan09Zhuan03">[桓09傳03]</a> 夏，楚使鬬廉帥師及巴師圍鬱。鄧養甥、聃甥帥師鬱救。三逐巴師，不克。鬬廉衡陳其師于巴師之中，以戰，而北。鄧人逐之，背巴師而夾攻之。鄧師大敗，鬱人宵潰。

<a name="02Huan09Zhuan04">[桓09傳04]</a> 秋，虢仲、芮伯、梁伯、荀侯、賈伯伐曲沃。

<a name="02Huan09Zhuan05">[桓09傳05]</a> 冬，曹大子來朝，賓之以上卿，禮也。享曹大子，初獻，樂奏而歎。施父曰：「曹大子其有憂乎？非歎所也。」

