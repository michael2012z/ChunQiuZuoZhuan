# 桓公十二年

## 經 <a name="02Huan12Jing"></a>

<a name="02Huan12Jing01">[桓12經01]</a> 十有二年，春，正月。

<a name="02Huan12Jing02">[桓12經02]</a> 夏，六月壬寅，公會杞侯、莒子盟于曲池。

<a name="02Huan12Jing03">[桓12經03]</a> 秋，七月丁亥，公會宋公、燕人盟于穀丘。八月壬辰，陳侯躍卒。公會宋公於虛。

<a name="02Huan12Jing04">[桓12經04]</a> 冬，十有一月，公會宋公於龜。丙戌，公會鄭伯，盟于武父。丙戌，衛侯晉卒。十有二月，及鄭師伐宋。丁未，戰于宋。

## 傳 <a name="02Huan12Zhuan"></a>

<a name="02Huan12Zhuan01">[桓12傳01]</a> 十二年夏，盟于曲池，平杞、莒也。

<a name="02Huan12Zhuan02">[桓12傳02]</a> 公欲平宋、鄭。秋，公及宋公盟於句瀆之丘。宋成未可知也，故又會於虛。冬，又會於龜。宋公辭平，故與鄭伯盟于武父。遂帥師而伐宋，戰焉，宋無信也。

<a name="02Huan12Zhuan03">[桓12傳03]</a> 君子曰：「苟信不繼，盟無益也。《詩》云：『君子屢盟，亂是用長。』無信也。」

<a name="02Huan12Zhuan04">[桓12傳04]</a> 楚伐絞，軍其南門。莫敖屈瑕曰：「絞小而輕，輕則寡謀，請無扞采樵者以誘之。」從之。絞人獲三十人。明日，絞人爭出，驅楚役徒於山中。楚人坐其北門，而覆諸山下，大敗之，為城下之盟而還。

<a name="02Huan12Zhuan05">[桓12傳05]</a> 伐絞之役，楚師分涉于彭。羅人欲伐之，使伯嘉諜之，三巡數之。

