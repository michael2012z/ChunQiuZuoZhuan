# 桓公三年

## 經 <a name="02Huan03Jing"></a>

<a name="02Huan03Jing01">[桓03經01]</a> 三年，春，正月，公會齊侯于嬴。

<a name="02Huan03Jing02">[桓03經02]</a> 夏，齊侯、衛侯胥命于蒲。

<a name="02Huan03Jing03">[桓03經03]</a> 六月，公會杞侯于郕。

<a name="02Huan03Jing04">[桓03經04]</a> 秋七月壬辰朔，日有食之，既。

<a name="02Huan03Jing05">[桓03經05]</a> 公子翬如齊逆女。

<a name="02Huan03Jing06">[桓03經06]</a> 九月，齊侯送姜氏于讙。

<a name="02Huan03Jing07">[桓03經07]</a> 公會齊侯於讙。

<a name="02Huan03Jing08">[桓03經08]</a> 夫人姜氏至自齊。

<a name="02Huan03Jing09">[桓03經09]</a> 冬，齊侯使其弟年來聘。

<a name="02Huan03Jing10">[桓03經10]</a> 有年。

## 傳 <a name="02Huan03Zhuan"></a>

<a name="02Huan03Zhuan01">[桓03傳01]</a> 三年春，曲沃武公伐翼，次于陘庭，韓萬御戎，梁弘為右，逐翼侯于汾隰，驂絓而止。夜獲之，及欒共叔。

<a name="02Huan03Zhuan02">[桓03傳02]</a> 會于嬴，成昬于齊也。

<a name="02Huan03Zhuan03">[桓03傳03]</a> 夏，齊侯、衛侯胥命于蒲，不盟也。

<a name="02Huan03Zhuan04">[桓03傳04]</a> 公會杞侯于郕，杞求成也。

<a name="02Huan03Zhuan05">[桓03傳05]</a> 秋，公子翬如齊逆女。修先君之好。故曰「公子」。

<a name="02Huan03Zhuan06">[桓03傳06]</a> 齊侯送姜氏于讙，非禮也。凡公女嫁于敵國，姊妹，則上卿送之，以禮於先君；公子，則下卿送之。於大國，雖公子，亦上卿送之。於天子，則諸卿皆行，公不自送。於小國，則上大夫送之。

<a name="02Huan03Zhuan07">[桓03傳07]</a> 冬，齊仲年來聘，致夫人也。

<a name="02Huan03Zhuan08">[桓03傳08]</a> 芮伯萬之母芮姜惡芮伯之多寵人也，故逐之，出居于魏。

