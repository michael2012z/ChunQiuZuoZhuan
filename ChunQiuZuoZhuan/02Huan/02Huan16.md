# 桓公十六年

## 經 <a name="02Huan16Jing"></a>

<a name="02Huan16Jing01">[桓16經01]</a> 十有六年，春，正月，公會宋公、蔡侯、衛侯于曹。

<a name="02Huan16Jing02">[桓16經02]</a> 夏，四月，公會宋公、衛侯、陳侯、蔡侯伐鄭。

<a name="02Huan16Jing03">[桓16經03]</a> 秋，七月，公至自伐鄭。

<a name="02Huan16Jing04">[桓16經04]</a> 冬，城向。十有一月，衛侯朔出奔齊。

## 傳 <a name="02Huan16Zhuan"></a>

<a name="02Huan16Zhuan01">[桓16傳01]</a> 十六年春正月，會于曹，謀伐鄭也。

<a name="02Huan16Zhuan02">[桓16傳02]</a> 夏，伐鄭。

<a name="02Huan16Zhuan03">[桓16傳03]</a> 秋七月，公至自伐鄭，以飲至之禮也。

<a name="02Huan16Zhuan04">[桓16傳04]</a> 冬，城向，書，時也。

<a name="02Huan16Zhuan05">[桓16傳05]</a> 初，衛宣公烝于夷姜，生急子，屬諸右公子。為之娶于齊，而美，公取之，生壽及朔，屬壽于左公子。夷姜縊。宣姜與公子朔構急子。公使諸齊，使盜待諸莘，將殺之。壽子告之，使行。不可，曰：「棄父之命，惡用子矣！有無父之國則可也。」及行，飲以酒，壽子載其旌以先，盜殺之。急子至，曰：「我之求也。此何罪？請殺我乎！」又殺之。二公子故怨惠公。

<a name="02Huan16Zhuan06">[桓16傳06]</a> 十一月，左公子泄、右公子職立公子黔牟。惠公奔齊。

