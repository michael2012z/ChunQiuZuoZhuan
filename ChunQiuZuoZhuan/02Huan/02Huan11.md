# 桓公十一年

## 經 <a name="02Huan11Jing"></a>

<a name="02Huan11Jing01">[桓11經01]</a> 十有一年，春，正月，齊人、衛人、鄭人盟于惡曹。

<a name="02Huan11Jing02">[桓11經02]</a> 夏，五月癸未，鄭伯寤生卒。

<a name="02Huan11Jing03">[桓11經03]</a> 秋，七月，葬鄭莊公。九月，宋人執鄭祭仲。突歸於鄭。鄭忽出奔衛。柔會宋公、陳侯、蔡叔盟于折。公會宋公于夫鐘。

<a name="02Huan11Jing04">[桓11經04]</a> 冬，十有二月，公會宋公于闞。

## 傳 <a name="02Huan11Zhuan"></a>

<a name="02Huan11Zhuan01">[桓11傳01]</a> 十一年春，齊、衛、鄭、宋盟于惡曹。

<a name="02Huan11Zhuan02">[桓11傳02]</a> 楚屈瑕將盟貳、軫。鄖人軍于蒲騷，將與隨、絞、州、蓼伐楚師。莫敖患之。鬬廉曰：「鄖人軍其郊，必不誡，且日虞四邑之至也。君次於郊郢，以禦四邑。我以銳師宵加於鄖，鄖有虞心而恃其城，莫有鬥志。若敗鄖師，四邑必離。」莫敖曰：「盍請濟師于王？」對曰：「師克在和，不在眾。商、周之不敵，君之所聞也。成軍以出，又何濟焉？」莫敖曰：「卜之？」對曰：「卜以決疑，不疑何卜？」遂敗鄖師于蒲騷，卒盟而還。

<a name="02Huan11Zhuan03">[桓11傳03]</a> 鄭昭公之敗北戎也，齊人將妻之，昭公辭。祭仲曰：「必取之。君多內寵，子無大援，將不立。三公子皆君也。」弗從。

<a name="02Huan11Zhuan04">[桓11傳04]</a> 夏，鄭莊公卒。

<a name="02Huan11Zhuan05">[桓11傳05]</a> 初，祭封人仲足有寵于莊公，莊公使為卿。為公娶鄧曼，生昭公，故祭仲立之。宋雍氏女于鄭莊公，曰雍姞，生厲公。雍氏宗有寵于宋莊公，故誘祭仲而執之，曰：「不立突，將死。」亦執厲公而求賂焉。祭仲與宋人盟，以厲公歸而立之。

<a name="02Huan11Zhuan06">[桓11傳06]</a> 秋九月丁亥，昭公奔衛。己亥，厲公立。

