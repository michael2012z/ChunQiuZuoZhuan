# 桓公十八年

## 經 <a name="02Huan18Jing"></a>

<a name="02Huan18Jing01">[桓18經01]</a> 十有八年，春，王正月，公會齊侯於濼。公與夫人姜氏遂如齊。

<a name="02Huan18Jing02">[桓18經02]</a> 夏，四月丙子，公薨于齊。丁酉，公之喪至自齊。

<a name="02Huan18Jing03">[桓18經03]</a> 秋，七月。

<a name="02Huan18Jing04">[桓18經04]</a> 冬，十有二月己丑，葬我君桓公。

## 傳 <a name="02Huan18Zhuan"></a>

<a name="02Huan18Zhuan01">[桓18傳01]</a> 十八年春，公將有行，遂與姜氏如齊。申繻曰：「女有家，男有室，無相瀆也，謂之有禮。易此，必敗。」

<a name="02Huan18Zhuan02">[桓18傳02]</a> 公會齊侯於濼，遂及文姜如齊。齊侯通焉。公謫之，以告。

<a name="02Huan18Zhuan03">[桓18傳03]</a> 夏四月丙子，享公。使公子彭生乘公，公薨于車。

<a name="02Huan18Zhuan04">[桓18傳04]</a> 魯人告于齊曰：「寡君畏君之威，不敢甯居，來修舊好，禮成而不反，無所歸咎，惡于諸侯。請以彭生除之。」齊人殺彭生。

<a name="02Huan18Zhuan05">[桓18傳05]</a> 秋，齊侯師於首止；子亹會之，高渠彌相。七月戊戌，齊人殺子亹而轘高渠彌，祭仲逆鄭子于陳而立之。是行也，祭仲知之，故稱疾不往。人曰：「祭仲以知免。」仲曰：「信也。」

<a name="02Huan18Zhuan06">[桓18傳06]</a> 周公欲弑莊王而立王子克。辛伯告王，遂與王殺周公黑肩。王子克奔燕。

<a name="02Huan18Zhuan07">[桓18傳07]</a> 初，子儀有寵于桓王，桓王屬諸周公。辛伯諫曰：「並後、匹嫡、兩政、耦國，亂之本也。」周公弗從，故及。

