# 昭公十一年

## 經 <a name="10Zhao11Jing"></a>

<a name="10Zhao11Jing01">[昭11經01]</a> 十有一年春．王二月．叔弓如宋．葬宋平公．

<a name="10Zhao11Jing02">[昭11經02]</a> 夏．亖月．丁巳．楚子虔誘蔡侯般．殺之于申．楚公子杞疾帥師圍蔡．

<a name="10Zhao11Jing03">[昭11經03]</a> 五月．甲申．夫人歸氏薨．大蒐于比蒲．仲孫貜會邾子盟于祲祥．

<a name="10Zhao11Jing04">[昭11經04]</a> 秋．季孫意如會．晉韓起．齊國弱．宋華亥．衛北宮佗．鄭罕虎．曹人．杞人．于厥憖．

<a name="10Zhao11Jing05">[昭11經05]</a> 九月．己亥．葬我小君齊歸．

<a name="10Zhao11Jing06">[昭11經06]</a> 冬．十有一月．丁酉．楚師滅蔡．執蔡世子有以歸用之．

## 傳 <a name="10Zhao11Zhuan"></a>

<a name="10Zhao11Zhuan01">[昭11傳01]</a> 十一年春．王二月．叔弓如宋．葬平公也．

<a name="10Zhao11Zhuan02">[昭11傳02]</a> 景王問於萇弘曰．今茲諸侯．何實吉．何實凶．對曰．蔡凶．此蔡侯般弒其君之歲也．歲在豕韋．弗過此矣．楚將有之然壅也．歲及大梁．蔡復楚凶．天之道也．楚子在申．召蔡靈侯．靈侯將往．蔡大夫曰．王貪而無信．唯蔡於感．今幣重而言甘．誘我也．不如無往．蔡侯不可．五月．丙申．楚子伏甲而饗蔡侯於申．醉而執之．

<a name="10Zhao11Zhuan03">[昭11傳03]</a> 夏．亖月．丁巳．殺之．刑其士七十人．公子棄疾帥師圍蔡．韓宣子問於叔向曰．楚其克乎．對曰．克哉．蔡侯獲罪於其君．而不能其民．天將假手於楚以斃之．何故不克．然肸聞之．不信以幸．不可再也．楚王奉孫吳以討於陳曰．將定而國．陳人聽命．而遂縣之．今又誘蔡而殺其君．以圍其國．雖幸而克．必受其咎．弗能久矣．桀克有緡．以喪其國．紂克東夷．而隕其身．楚小位下．而亟暴於二王．能無咎乎．天之假助不善．非祚之也．厚其凶惡．而降之罰也．且譬之如天．其有五材．而將用之．力盡而敝之．是以無拯．不可沒振．

<a name="10Zhao11Zhuan04">[昭11傳04]</a> 五月．齊歸薨大蒐于比蒲．非禮也．

<a name="10Zhao11Zhuan05">[昭11傳05]</a> 孟僖子會邾莊公盟于祲祥．脩好．禮也．泉丘人有女．夢以其帷幕孟氏之廟．遂奔僖子．其僚從之．盟于清丘之社．曰有子．無相棄也．僖子使助薳氏之簉．反自祲祥．宿于薳氏．生懿子及南宮敬叔於泉丘人．其僚無子．使字敬叔． 楚師在蔡．晉荀吳謂韓宣子曰．不能救陳．又不能救蔡．物以無親．晉之不能．亦可知也．己為盟主．而不恤亡國．將焉用之．

<a name="10Zhao11Zhuan06">[昭11傳06]</a> 秋．會于厥憖．謀救蔡也．鄭子皮將行．子產曰．行不遠．不能救蔡也．蔡小而不順．楚大而不德．天將棄蔡以壅楚．盈而罰之．蔡必亡矣．且喪君而能守者鮮矣．三年．王其有咎乎．美惡周必復．王惡周矣．晉人使狐父請蔡于楚．弗許．

<a name="10Zhao11Zhuan07">[昭11傳07]</a> 單子會韓宣子于戚．視下言徐．叔向曰．單子其將死乎．朝有著定．會有表．衣有襘．帶有結．會朝之言．必聞于表著之位．所以昭事序也．視不過結襘之中．所以道容貌也．言以命之．容貌以明之．失則有闕．今單子為王官伯．而命事於會．視不登帶言不過步．貌不道容．而言不昭矣．不道不共．不昭不從．無守气矣．

<a name="10Zhao11Zhuan08">[昭11傳08]</a> 九月．葬齊歸．公不慼．晉士之送葬者．歸以語史趙．史趙曰．必為魯郊．侍者曰．何故．曰．歸．姓也．不思親．祖不歸也．叔向曰．魯公室其卑乎．君有大喪．國不廢蒐．有三年之喪．而無一日之慼．國不恤喪．不忌君也．君無慼容．不顧親也．國不忌君．君不顧親．能無卑乎．殆其失國．

<a name="10Zhao11Zhuan09">[昭11傳09]</a> 冬．十一月．楚子滅蔡．用隱大子于岡山．申無宇曰．不祥．五牲不相為用．況用諸侯乎．王必悔之．

<a name="10Zhao11Zhuan10">[昭11傳10]</a> 十二月．單成公卒．楚子城陳蔡不羹．使棄疾為蔡公．王問於申無宇曰．棄疾在蔡何如．對曰．擇子莫如父．擇臣莫如君．鄭莊公城櫟而寘子元焉．使昭公不立．齊桓公城穀而寘管仲焉．至于今賴之．臣聞五大不在邊．五細不在庭．親不在外．羈不在内．今棄疾在外．鄭丹在内．君其少戒．王曰．國有大城何如．對曰．鄭亰櫟實殺曼伯．宋蕭亳實殺子游．齊渠丘實殺無知．衛蒲戚實出獻公．若由是觀之．則害於國．末大必折．尾大不掉．君所知也．

