# 襄公五年

## 經 <a name="09Xiang05Jing"></a>

<a name="09Xiang05Jing01">[襄05經01]</a> 五年春．公至自晉．

<a name="09Xiang05Jing02">[襄05經02]</a> 夏．鄭伯使公子發來聘．叔孫豹鄫．世子巫．如晉．仲孫蔑．衛孫林父．會吳于善道．

<a name="09Xiang05Jing03">[襄05經03]</a> 秋．大雩．楚殺其大夫公子壬夫．公會晉侯．宋公．陳侯．衛侯．鄭伯．曹伯．莒子．邾子．滕子．薛伯．齊世子光．吳人．鄫人．于戚．公至自會．

<a name="09Xiang05Jing04">[襄05經04]</a> 冬．戍陳楚公子貞帥師伐陳．公會晉侯．宋公．衛侯．鄭伯．曹伯．齊世子光．救陳．

<a name="09Xiang05Jing05">[襄05經05]</a> 十有二月．公至自救陳．辛未．季孫行父卒．

## 傳 <a name="09Xiang05Zhuan"></a>

<a name="09Xiang05Zhuan01">[襄05傳01]</a> 五年春．公至自晉．王使王叔陳生愬戎于晉．晉人執之．士魴如京師．言王叔之貳於戎也．

<a name="09Xiang05Zhuan02">[襄05傳02]</a> 夏．鄭子國來聘．通嗣君也．穆叔覿鄫大子于晉．以成屬鄫．書曰．叔孫豹．鄫大子巫．如晉．言比諸魯大夫也．吳子使壽越如晉．辭不會于雞澤之故．且請聽諸侯之好．晉人將為之合諸侯．使魯衛先會吳．且告會期．故孟獻子．孫文子．會吳于善道．

<a name="09Xiang05Zhuan03">[襄05傳03]</a> 秋．大雩．旱也．楚人討陳叛故．曰．由令尹子辛．實侵欲焉．乃殺之．書曰．楚殺其大夫公子壬夫．貪也．君子謂楚共王於是不刑．詩曰．周道挺挺．我心扃扃．講事不令．集人來定．已則無信．而殺人以逞．不亦難乎．夏書曰．成允成功．

<a name="09Xiang05Zhuan04">[襄05傳04]</a> 九月．丙午．盟于戚．會吳．且命戍陳也．穆叔以屬鄫為不利．使鄫大夫聽命于會．楚子囊為令尹．范宣子曰．我喪陳矣．楚人討貳．而立子囊．必改行．而疾討陳．陳近于楚．民朝夕急．能無往乎．有陳．非吾事也．無之而後可．冬．諸侯戍陳．子囊伐陳．

<a name="09Xiang05Zhuan05">[襄05傳05]</a> 十一月．甲午．會于城棣以救之．季文子卒．大夫入斂．公在位．宰庀家器為葬備．無衣帛之妾．無食粟之馬．無藏金玉．無重器備．君子是以知季文子之忠於公室也．相三君矣．而無私積．可不謂忠乎．

