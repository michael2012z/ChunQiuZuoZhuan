# 襄公七年

## 經 <a name="09Xiang07Jing"></a>

<a name="09Xiang07Jing01">[襄07經01]</a> 七年春．郯子來朝．

<a name="09Xiang07Jing02">[襄07經02]</a> 夏．四月．三卜郊不從．乃免牲．小邾子來朝．城費．

<a name="09Xiang07Jing03">[襄07經03]</a> 秋．季孫宿如衛．

<a name="09Xiang07Jing04">[襄07經04]</a> 八月．螽．

<a name="09Xiang07Jing05">[襄07經05]</a> 冬．十月．衛侯使孫林父來聘．壬戌．及孫林父盟．楚公子貞帥師圍陳．

<a name="09Xiang07Jing06">[襄07經06]</a> 十有二月．公會晉侯．宋公．陳侯．衛侯．曹伯．莒子．邾子．于鄬．鄭伯髡頑如會．未見諸侯．丙戌．卒于鄵．陳侯逃歸．

## 傳 <a name="09Xiang07Zhuan"></a>

<a name="09Xiang07Zhuan01">[襄07傳01]</a> 七年春．郯子來朝．始朝公也．

<a name="09Xiang07Zhuan02">[襄07傳02]</a> 夏．四月．三卜郊不從．乃免牲．孟獻子曰．吾乃今而後知有卜筮．夫郊祀后稷．以祈農事也．是故啟蟄而郊．郊而後耕．今既耕而卜郊．宜其不從也．

<a name="09Xiang07Zhuan03">[襄07傳03]</a> 南遺為費宰．叔仲昭伯為隧正．欲善季氏．而求媚於南遺．謂遺請城費．吾多與而役．故季氏城費．

<a name="09Xiang07Zhuan04">[襄07傳04]</a> 小邾穆公來朝．亦始朝公也．

<a name="09Xiang07Zhuan05">[襄07傳05]</a> 秋．季武子如衛．報子叔之聘．且辭緩報．非貳也．

<a name="09Xiang07Zhuan06">[襄07傳06]</a> 冬．十月．晉韓獻子告老．公族穆子有廢疾．將立之．辭曰．詩曰．豈不夙夜．謂行多露．又曰．弗躬弗親．庶民弗信．無忌不才．讓其可乎．請立起也．與田蘇游．而曰好仁．詩曰．靖共爾位．好是正直．神之聽之．介爾景福．恤民為德．正直為正．正曲為直．參和為仁．如是則神聽之．介福降之．立之．不亦可乎．庚戌．使宣子朝．遂老．晉侯謂韓無忌仁．使掌公族大夫．

<a name="09Xiang07Zhuan07">[襄07傳07]</a> 衛孫文子來聘．且拜武子之言．而尋孫桓子之盟．公登亦登．叔孫穆子相．趨進曰．諸侯之會．寡君未嘗後衛君．今吾子不後寡君．寡君未知所過．吾子其少安．孫子無辭．亦無悛容．穆叔曰．孫子必亡．為臣而君．過而不悛．亡之本也．詩曰．退食自公．委蛇委蛇．謂從者也．衡而委蛇必折．

<a name="09Xiang07Zhuan08">[襄07傳08]</a> 楚子囊圍陳．會于鄬以救之．鄭僖公之為大子也．於成之十六年．與子罕適晉．不禮焉．又與子豐適楚．亦不禮焉．及其元年．朝于晉．子豐欲愬諸晉而廢之．子罕止之．及將會于鄬．子駟相．又不禮焉．侍者諫．不聽．又諫．殺子．及鄵．子駟使賊夜弒僖公．而以瘧疾赴于諸侯．簡公生五年．奉而立之．陳人患楚．慶虎．慶寅．謂楚人曰．吾使公子黃往而執之．楚人從之．二慶使告陳侯于會曰．楚人執公子黃矣．君若不來．群臣不忍社稷宗廟．懼有二圖．陳侯逃歸．

