# 襄公六年

## 經 <a name="09Xiang06Jing"></a>

<a name="09Xiang06Jing01">[襄06經01]</a> 六年春．王三月．壬午．杞伯姑容卒．

<a name="09Xiang06Jing02">[襄06經02]</a> 夏．宋華弱來奔．

<a name="09Xiang06Jing03">[襄06經03]</a> 秋．葬杞桓公．滕子來朝．莒人滅鄫．

<a name="09Xiang06Jing04">[襄06經04]</a> 冬．叔孫豹如邾．季孫宿如晉．

<a name="09Xiang06Jing05">[襄06經05]</a> 十有二月．齊侯滅萊．

## 傳 <a name="09Xiang06Zhuan"></a>

<a name="09Xiang06Zhuan01">[襄06傳01]</a> 六年春．杞桓公卒．始赴以名．同盟故也．宋華弱與樂轡少相狎．長相優．又相謗也．子蕩怒．以弓梏華弱于朝．平公見之．曰．司武而梏於朝．難以勝矣．遂逐之．

<a name="09Xiang06Zhuan02">[襄06傳02]</a> 夏．宋華弱來奔．司城子罕曰．同罪異罰．非刑也．專戮於朝．罪孰大焉．亦逐子蕩．子蕩射子罕之門曰．幾日而不我從．子罕善之如初．

<a name="09Xiang06Zhuan03">[襄06傳03]</a> 秋．滕成公來朝．始朝公也．莒人滅鄫．鄫恃賂也．

<a name="09Xiang06Zhuan04">[襄06傳04]</a> 冬．穆叔如邾．聘且脩平．晉人以鄫故來討曰．何故亡鄫．季武子如晉見．且聽命．

<a name="09Xiang06Zhuan05">[襄06傳05]</a> 十一月．齊侯滅萊．萊恃謀也．於鄭子國之來聘也．四月．晏弱城東陽．而遂圍萊．甲寅．堙之．環城．傅於堞．及杞桓公卒之月．乙未．王湫帥師及正輿子．棠人．軍齊師．齊師大敗之．丁未．入萊．萊共公浮柔奔棠．正輿子王湫奔莒．莒人殺之．四月．陳無宇獻萊宗器于襄公．晏弱圍棠．

<a name="09Xiang06Zhuan06">[襄06傳06]</a> 十一月．丙辰．而滅之．遷萊于郳．高厚．崔杼．定其田．

