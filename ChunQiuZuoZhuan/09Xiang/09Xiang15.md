# 襄公十五年

## 經 <a name="09Xiang15Jing"></a>

<a name="09Xiang15Jing01">[襄15經01]</a> 十有五年春．宋公使同戌來聘．

<a name="09Xiang15Jing02">[襄15經02]</a> 二月．己亥．及向戌盟于劉．劉夏逆王后于齊．

<a name="09Xiang15Jing03">[襄15經03]</a> 夏．齊侯伐我北鄙．圍成．公救成．至遇．季孫宿．叔孫豹．帥師城成郛．

<a name="09Xiang15Jing04">[襄15經04]</a> 秋．八月．丁巳．日有食之．邾人伐我南鄙．

<a name="09Xiang15Jing05">[襄15經05]</a> 冬．十有一月．癸亥．晉侯周卒．

## 傳 <a name="09Xiang15Zhuan"></a>

<a name="09Xiang15Zhuan01">[襄15傳01]</a> 十五年春．宋向戌來聘．且尋盟．見孟獻子．尤其室曰．子有令聞．而美其室．非所望也．對曰．我在晉．吾兄為之．毀之重勞．且不敢間．

<a name="09Xiang15Zhuan02">[襄15傳02]</a> 官師從單靖公．逆王后于齊．卿不行．非禮也．

<a name="09Xiang15Zhuan03">[襄15傳03]</a> 楚公子午為令尹．公子罷戎為右尹．蒍子馮為大司馬．公子橐師為右司馬．公子成為左司馬．屈到為莫敖．公子追舒為箴尹．屈蕩為連尹．養由基為宮廄尹．以靖國人．君子謂楚於是乎能官人．官人．國之急也．能官人．則民無覦心．詩云．嗟我懷人．寘彼周行．能官人也．王及公侯．伯．子．男．甸．采．衛大夫．各居其列．所謂周行也．

<a name="09Xiang15Zhuan04">[襄15傳04]</a> 鄭尉氏．司氏．之亂其餘盜在宋．鄭人以子西．伯有．子產．之故．納賂于宋．以馬四十乘．與師茷．師慧．三月．公孫黑為質焉．司城子罕以堵女父．尉翩．司齊．與之．良司臣而逸之．託諸季武子．武子寘諸卞．鄭人醢之三人也．師慧過宋朝．將私焉．其相曰．朝也．慧曰．無人焉．相曰．朝也．何故無人．慧曰．必無人焉．若猶有人．豈其以千乘之相．易淫樂之矇．必無人焉故也．子罕聞之．固請而歸之．

<a name="09Xiang15Zhuan05">[襄15傳05]</a> 夏．齊侯圍成．貳於晉故也．於是乎城成郛．

<a name="09Xiang15Zhuan06">[襄15傳06]</a> 秋．邾人伐我南鄙．使告于晉．晉將為會．以討邾莒．晉侯有疾．乃止．冬．晉悼公卒．遂不克會．鄭公孫夏如晉奔喪．子蟜送葬．宋人或得玉．獻諸子罕．子罕弗受．獻玉者曰．以示玉人．玉人以為寶也．故敢獻之．子罕曰．我以不貪為寶．爾以玉為寶．若以與我．皆喪寶也．不若人有其寶．稽首而告曰．小人懷璧．不可以越鄉．納此以請死也．子罕寘諸其里．使玉人為之攻之．富而後使復其所．

<a name="09Xiang15Zhuan07">[襄15傳07]</a> 十二月．鄭人奪堵狗之妻．而歸諸范氏．

