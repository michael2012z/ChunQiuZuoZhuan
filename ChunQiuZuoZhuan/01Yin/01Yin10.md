# 隱公十年

## 經 <a name="01Yin10Jing"></a>

<a name="01Yin10Jing01">[隱10經01]</a> 十年，春，王二月，公會齊侯、鄭伯于中丘。

<a name="01Yin10Jing02">[隱10經02]</a> 夏，翬帥師會齊人、鄭人伐宋。

<a name="01Yin10Jing03">[隱10經03]</a> 六月，壬戌，公敗宋師于菅。辛未，取郜。辛巳，取防。

<a name="01Yin10Jing04">[隱10經04]</a> 秋，宋人、衛人入鄭。宋人、蔡人、衛人伐戴。鄭伯伐取之。

<a name="01Yin10Jing05">[隱10經05]</a> 冬，十月，壬午，齊人、鄭人入郕。

## 傳 <a name="01Yin10Zhuan"></a>

<a name="01Yin10Zhuan01">[隱10傳01]</a> 十年春，王正月，公會齊侯，鄭伯于中丘。癸丑，盟于鄧，為師期。

<a name="01Yin10Zhuan02">[隱10傳02]</a> 夏五月，羽父先會齊侯、鄭伯伐宋。

<a name="01Yin10Zhuan03">[隱10傳03]</a> 六月戊申，公會齊侯、鄭伯于老桃。壬戌，公敗宋師于菅。庚午，鄭師入郜。辛未，歸于我。庚辰，鄭師入防。辛巳，歸于我。君子謂：「鄭莊公於是乎可謂正矣。以王命討不庭，不貪其土以勞王爵，正之體也。」

<a name="01Yin10Zhuan04">[隱10傳04]</a> 蔡人、衛人、郕人不會王命。

<a name="01Yin10Zhuan05">[隱10傳05]</a> 秋七月庚寅，鄭師入郊。猶在郊，宋人、衛人入鄭。蔡人從之伐戴。八月壬戌，鄭伯圍戴。癸亥，克之，取三師焉。宋、衛既入鄭，而以伐戴召蔡人，蔡人怒，故不和而敗。

<a name="01Yin10Zhuan06">[隱10傳06]</a> 九月戊寅，鄭伯入宋。

<a name="01Yin10Zhuan07">[隱10傳07]</a> 冬，齊人、鄭人入郕，討違王命也。

