# 隱公八年

## 經 <a name="01Yin08Jing"></a>

<a name="01Yin08Jing01">[隱08經01]</a> 八年，春，宋公、衛侯遇于垂。

<a name="01Yin08Jing02">[隱08經02]</a> 三月，鄭伯使宛來歸祊。庚寅，我入祊。

<a name="01Yin08Jing03">[隱08經03]</a> 夏，六月，己亥，蔡侯考父卒。辛亥，宿男卒。

<a name="01Yin08Jing04">[隱08經04]</a> 秋，七月，庚午，宋公、齊侯、衛侯盟于瓦屋。

<a name="01Yin08Jing05">[隱08經05]</a> 八月，葬蔡宣公。

<a name="01Yin08Jing06">[隱08經06]</a> 九月辛卯，公及莒人盟于浮來。

<a name="01Yin08Jing07">[隱08經07]</a> 螟。

<a name="01Yin08Jing08">[隱08經08]</a> 冬十有二月，無駭卒。

## 傳 <a name="01Yin08Zhuan"></a>

<a name="01Yin08Zhuan01">[隱08傳01]</a> 八年春，齊侯將平宋、衛，有會期。宋公以幣請於衛，請先相見，衛侯許之，故遇于犬丘。

<a name="01Yin08Zhuan02">[隱08傳02]</a> 鄭伯請釋泰山之祀而祀周公，以泰山之祊易許田。三月，鄭伯使宛來歸祊，不祀泰山也。

<a name="01Yin08Zhuan03">[隱08傳03]</a> 夏，虢公忌父始作卿士于周。

<a name="01Yin08Zhuan04">[隱08傳04]</a> 四月甲辰，鄭公子忽如陳逆婦媯。辛亥，以媯氏歸。甲寅，入于鄭。陳鍼子送女。先配而後祖。鍼子曰：「是不為夫婦。誣其祖矣，非禮也，何以能育？」

<a name="01Yin08Zhuan05">[隱08傳05]</a> 齊人卒平宋、衛于鄭。秋，會于溫，盟于瓦屋，以釋東門之役，禮也。

<a name="01Yin08Zhuan06">[隱08傳06]</a> 八月丙戌，鄭伯以齊人朝王，禮也。

<a name="01Yin08Zhuan07">[隱08傳07]</a> 公及莒人盟于浮來，以成紀好也。

<a name="01Yin08Zhuan08">[隱08傳08]</a> 冬，齊侯使來告成三國。公使眾仲對曰：「君釋三國之圖，以鳩其民，君之惠也。寡君聞命矣，敢不承受君之明德。」

<a name="01Yin08Zhuan09">[隱08傳09]</a> 無駭卒。羽父請謚與族。公問族於眾仲。眾仲對曰：「天子建德，因生以賜姓，胙之土而命之氏。諸侯以字為謚，因以為族。官有世功，則有官族，邑亦如之。」公命以字為展氏。

