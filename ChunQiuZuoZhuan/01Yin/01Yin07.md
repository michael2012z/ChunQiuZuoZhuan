# 隱公七年

## 經 <a name="01Yin07Jing"></a>

<a name="01Yin07Jing01">[隱07經01]</a> 七年，春，王三月，叔姬歸于紀。

<a name="01Yin07Jing02">[隱07經02]</a> 滕侯卒。

<a name="01Yin07Jing03">[隱07經03]</a> 夏，城中丘。

<a name="01Yin07Jing04">[隱07經04]</a> 齊侯使其弟年來聘。

<a name="01Yin07Jing05">[隱07經05]</a> 秋，公伐邾。

<a name="01Yin07Jing06">[隱07經06]</a> 冬，天王使凡伯來聘。戎伐凡伯于楚丘，以歸。

## 傳 <a name="01Yin07Zhuan"></a>

<a name="01Yin07Zhuan01">[隱07傳01]</a> 七年春，滕侯卒。不書名，未同盟也。凡諸侯同盟，於是稱名，故薨則赴以名，告終稱嗣也，以繼好息民，謂之禮經。

<a name="01Yin07Zhuan02">[隱07傳02]</a> 夏，城中丘，書，不時也。

<a name="01Yin07Zhuan03">[隱07傳03]</a> 齊侯使夷仲年來聘，結艾之盟也。

<a name="01Yin07Zhuan04">[隱07傳04]</a> 秋，宋及鄭平。七月庚申，盟于宿。公伐邾，為宋討也。

<a name="01Yin07Zhuan05">[隱07傳05]</a> 初，戎朝于周，發幣于公卿，凡伯弗賓。冬，王使凡伯來聘。還，戎伐之于楚丘以歸。

<a name="01Yin07Zhuan06">[隱07傳06]</a> 陳及鄭平。十二月，陳五父如鄭涖盟。壬申，及鄭伯盟，歃如忘。洩伯曰：「五父必不免，不賴盟矣。」鄭良佐如陳涖盟，辛巳，及陳侯盟，亦知陳之將亂也。

<a name="01Yin07Zhuan07">[隱07傳07]</a> 鄭公子忽在王所，故陳侯請妻之。鄭伯許之，乃成昬。

