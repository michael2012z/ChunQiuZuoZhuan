# 隱公元年

<a name="01Yin01Zhuan01">[隱01傳01]</a> 惠公元妃孟子。孟子卒，繼室以聲子，生隱公。宋武公生仲子，仲子生而有文在其手，曰爲「魯夫人」。故仲子歸于我，生桓公而惠公薨，是以隱公立而奉之。

## 經 <a name="01Yin01Jing"></a>

<a name="01Yin01Jing01">[隱01經01]</a> 元年，春，王正月。

<a name="01Yin01Jing02">[隱01經02]</a> 三月，公及邾儀父盟于蔑。

<a name="01Yin01Jing03">[隱01經03]</a> 夏，五月，鄭伯克段于鄢。

<a name="01Yin01Jing04">[隱01經04]</a> 秋，七月，天王使宰咺來歸惠公、仲子之賵。

<a name="01Yin01Jing05">[隱01經05]</a> 九月，及宋人盟于宿。

<a name="01Yin01Jing06">[隱01經06]</a> 冬，十有二月，祭伯來。

<a name="01Yin01Jing07">[隱01經07]</a> 公子益師卒。

## 傳 <a name="01Yin01Zhuan"></a>

<a name="01Yin01Zhuan02">[隱01傳02]</a> 元年春，王周正月。不書即位，攝也。

<a name="01Yin01Zhuan03">[隱01傳03]</a> 三月，公及邾儀父盟于蔑，邾子克也。未王命，故不書爵。曰「儀父」，貴之也。公攝位而欲求好於邾，故為蔑之盟。

<a name="01Yin01Zhuan04">[隱01傳04]</a> 夏四月，費伯帥師城郎。不書，非公命也。

<a name="01Yin01Zhuan05">[隱01傳05]</a> 初，鄭武公娶于申，曰武姜，生莊公及共叔段。莊公寤生，驚姜氏，故名曰「寤生」，遂惡之。愛共叔段，欲立之。亟請于武公，公弗許。及莊公即位，為之請制。公曰：「制，巖邑也，虢叔死焉，佗邑唯命。」請京，使居之，謂之京城大叔。祭仲曰：「都城過百雉，國之害也。先王之制：大都不過參國之一，中五之一，小九之一。今京不度，非制也，君將不堪。」公曰：「姜氏欲之，焉辟害？」對曰：「姜氏何厭之有？！不如早為之所，無使滋蔓！蔓，難圖也。蔓草猶不可除，況君之寵弟乎？！」公曰：「多行不義，必自斃，子姑待之。」

<a name="01Yin01Zhuan06">[隱01傳06]</a> 既而大叔命西鄙、北鄙貳於己。公子呂曰：「國不堪貳，君將若之何？欲與大叔，臣請事之；若弗與，則請除之。無生民心。」公曰：「無庸，將自及。」大叔又收貳以為己邑，至于廩延。子封曰：「可矣，厚將得眾。」公曰：「不義，不暱，厚將崩。」大叔完聚，繕甲兵，具卒乘，將襲鄭。夫人將啟之。公聞其期，曰：「可矣！」命子封帥車二百乘以伐京。京叛大叔段，段入于鄢，公伐諸鄢。五月辛丑，大叔出奔共。

<a name="01Yin01Zhuan07">[隱01傳07]</a> 書曰：「鄭伯克段于鄢。」段不弟，故不言弟；如二君，故曰克；稱鄭伯，譏失教也：謂之鄭志。不言出奔，難之也。

<a name="01Yin01Zhuan08">[隱01傳08]</a> 遂寘姜氏于城穎，而誓之曰：「不及黃泉，無相見也。」既而悔之。

<a name="01Yin01Zhuan09">[隱01傳09]</a> 潁考叔為潁谷封人，聞之，有獻於公，公賜之食，食舍肉。公問之，對曰：「小人有母，皆嘗小人之食矣，未嘗君之羹，請以遺之。」公曰：「爾有母遺，繄我獨無！」潁考叔曰：「敢問何謂也？」公語之故，且告之悔。對曰：「君何患焉？若闕地及泉，隧而相見，其誰曰不然？」公從之。公入而賦：「大隧之中，其樂也融融！」姜出而賦：「大隧之外，其樂也洩洩！」遂為母子如初。

<a name="01Yin01Zhuan10">[隱01傳10]</a> 君子曰：「潁考叔，純孝也，愛其母，施及莊公。《詩》曰：『孝子不匱，永錫爾類。』其是之謂乎！」

<a name="01Yin01Zhuan11">[隱01傳11]</a> 秋，七月，天王使宰咺來歸惠公、仲子之賵。緩，且子氏未薨，故名。天子七月而葬，同軌畢至；諸侯五月，同盟至；大夫三月，同位至；士踰月，外姻至。贈死不及尸，弔生不及哀，豫凶事，非禮也。

<a name="01Yin01Zhuan12">[隱01傳12]</a> 八月，紀人伐夷。夷不告，故不書。有蜚。不為災，亦不書。

<a name="01Yin01Zhuan13">[隱01傳13]</a> 惠公之季年，敗宋師于黃。公立，而求成焉。九月，及宋人盟于宿，始通也。

<a name="01Yin01Zhuan14">[隱01傳14]</a> 冬，十月，庚申，改葬惠公。公弗臨，故不書。惠公之薨也，有宋師，太子少，葬故有闕，是以改葬。衛侯來會葬，不見公，亦不書。

<a name="01Yin01Zhuan15">[隱01傳15]</a> 鄭共叔之亂，公孫滑出奔衛。衛人為之伐鄭，取廩延。鄭人以王師、虢師伐衛南鄙。請師於邾，邾子使私於公子豫。豫請往，公弗許，遂行。及邾人、鄭人盟于翼。不書，非公命也。

<a name="01Yin01Zhuan16">[隱01傳16]</a> 新作南門。不書，亦非公命也。

<a name="01Yin01Zhuan17">[隱01傳17]</a> 十二月，祭伯來，非王命也。

<a name="01Yin01Zhuan18">[隱01傳18]</a> 眾父卒。公不與小斂，故不書日。

