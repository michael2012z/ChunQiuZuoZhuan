# 隱公九年

## 經 <a name="01Yin09Jing"></a>

<a name="01Yin09Jing01">[隱09經01]</a> 九年，春，天子使南季來聘。

<a name="01Yin09Jing02">[隱09經02]</a> 三月癸酉，大雨，震電。庚辰，大雨雪。

<a name="01Yin09Jing03">[隱09經03]</a> 挾卒。

<a name="01Yin09Jing04">[隱09經04]</a> 夏，城郎。

<a name="01Yin09Jing05">[隱09經05]</a> 秋七月。

<a name="01Yin09Jing06">[隱09經06]</a> 冬，公會齊侯于防。

## 傳 <a name="01Yin09Zhuan"></a>

<a name="01Yin09Zhuan01">[隱09傳01]</a> 九年春，王三月癸酉，大雨霖以震，書始也。庚辰，大雨雪，亦如之。書，時失也。凡雨，自三日以往為霖。平地尺為大雪。

<a name="01Yin09Zhuan02">[隱09傳02]</a> 夏，城郎，書，不時也。

<a name="01Yin09Zhuan03">[隱09傳03]</a> 宋公不王。鄭伯為王左卿士，以王命討之，伐宋。宋以入郛之役怨公，不告命。公怒，絕宋使。

<a name="01Yin09Zhuan04">[隱09傳04]</a> 秋，鄭人以王命來告伐宋。

<a name="01Yin09Zhuan05">[隱09傳05]</a> 冬，公會齊侯于防，謀伐宋也。

<a name="01Yin09Zhuan06">[隱09傳06]</a> 北戎侵鄭，鄭伯禦之。患戎師，曰：「彼徒我車，懼其侵軼我也。」公子突曰：「使勇而無剛者，嘗寇而速去之。君為三覆以待之。戎輕而不整，貪而無親，勝不相讓，敗不相救。先者見獲必務進，進而遇覆必速奔，後者不救，則無繼矣。乃可以逞。」從之。

<a name="01Yin09Zhuan07">[隱09傳07]</a> 戎人之前遇覆者奔，祝聃逐之。衷戎師，前後擊之，盡殪。戎師大奔。十一月甲寅，鄭人大敗戎師。

