# 隱公六年

## 經 <a name="01Yin06Jing"></a>

<a name="01Yin06Jing01">[隱06經01]</a> 六年，春，鄭人來渝平。

<a name="01Yin06Jing02">[隱06經02]</a> 夏，五月，辛酉，公會齊侯盟于艾。

<a name="01Yin06Jing03">[隱06經03]</a> 秋，七月。

<a name="01Yin06Jing04">[隱06經04]</a> 冬，宋人取長葛。

## 傳 <a name="01Yin06Zhuan"></a>

<a name="01Yin06Zhuan01">[隱06傳01]</a> 六年春，鄭人來渝平，更成也。

<a name="01Yin06Zhuan02">[隱06傳02]</a> 翼九宗五正頃父之子嘉父，逆晉侯于隨，納諸鄂。晉人謂之鄂侯。

<a name="01Yin06Zhuan03">[隱06傳03]</a> 夏，盟于艾，始平于齊也。

<a name="01Yin06Zhuan04">[隱06傳04]</a> 五月庚申，鄭伯侵陳，大獲。往歲，鄭伯請成于陳，陳侯不許。五父諫曰：「親仁善鄰，國之寶也。君其許鄭。」陳侯曰：「宋、衛實難，鄭何能為？」遂不許。

<a name="01Yin06Zhuan05">[隱06傳05]</a> 君子曰：「善不可失，惡不可長，其陳桓公之謂乎？長惡不悛，從自及也。雖欲救之，其將能乎？《商書》曰：『惡之易也，如火之燎于原，不可鄉邇，其猶可撲滅？』周任有言曰：『為國家者，見惡，如農夫之務去草焉，芟夷蘊崇之，絕其本根，勿使能殖，則善者信矣。』」

<a name="01Yin06Zhuan06">[隱06傳06]</a> 秋，宋人取長葛。

<a name="01Yin06Zhuan07">[隱06傳07]</a> 冬，京師來告饑。公為之請糴於宋、衛、齊、鄭，禮也。

<a name="01Yin06Zhuan08">[隱06傳08]</a> 鄭伯如周，始朝桓王也。王不禮焉。周桓公言於王曰：「我周之東遷，晉、鄭焉依。善鄭以勸來者，猶懼不蔇，況不禮焉？鄭不來矣！」

