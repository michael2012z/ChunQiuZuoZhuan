# 宣公十六年

## 經 <a name="07Xuan16Jing"></a>

<a name="07Xuan16Jing01">[宣16經01]</a> 十有六年春．王正月．晉人滅赤狄甲氏．及留吁．

<a name="07Xuan16Jing02">[宣16經02]</a> 夏．成周宣榭火．

<a name="07Xuan16Jing03">[宣16經03]</a> 秋．郯伯姬來歸．

<a name="07Xuan16Jing04">[宣16經04]</a> 冬．大有年

## 傳 <a name="07Xuan16Zhuan"></a>

<a name="07Xuan16Zhuan01">[宣16傳01]</a> 十六年春．晉士會帥師滅赤狄甲氏．及留吁．鐸辰．

<a name="07Xuan16Zhuan02">[宣16傳02]</a> 三月．獻狄俘晉侯．請于王．戊申．以黻冕命士會將中軍．且為大傅．於是晉國之盜．逃奔于秦．羊舌職曰．吾聞之．禹稱善人．不善人遠．此之謂也．夫詩曰．戰戰兢兢．如臨深淵．如履薄冰．善人在上也．善人在上．則國無幸民．諺曰．民之多幸．國之不幸也．是無善人之謂也．

<a name="07Xuan16Zhuan03">[宣16傳03]</a> 夏．成周宣榭火．人火之也．凡火．人火曰火．天火曰災．

<a name="07Xuan16Zhuan04">[宣16傳04]</a> 秋．郯伯姬來歸．出也．為毛召之難故．王室復亂．王孫蘇奔晉．晉人復之．

<a name="07Xuan16Zhuan05">[宣16傳05]</a> 冬．晉侯使士會平王室．定王享之．原襄公相禮．殽烝．武子私問其故．王聞之．召武子曰．季氏．而弗聞乎．王享有體薦．晏有折俎．公當享．卿當宴．王室之禮也．武子歸而講求典禮．以脩晉國之法．

