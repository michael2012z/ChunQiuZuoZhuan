# 宣公七年

## 經 <a name="07Xuan07Jing"></a>

<a name="07Xuan07Jing01">[宣07經01]</a> 七年春．衛侯使孫良夫來盟．

<a name="07Xuan07Jing02">[宣07經02]</a> 夏．公會齊侯伐萊．

<a name="07Xuan07Jing03">[宣07經03]</a> 秋．公至自伐萊．大旱．

<a name="07Xuan07Jing04">[宣07經04]</a> 冬．公會晉侯．宋公．衛侯．鄭伯．曹伯．于黑壤．

## 傳 <a name="07Xuan07Zhuan"></a>

<a name="07Xuan07Zhuan01">[宣07傳01]</a> 七年春．衛孫桓子來盟．始通．且謀會晉也．

<a name="07Xuan07Zhuan02">[宣07傳02]</a> 夏．公會齊侯伐萊．不與謀也．凡師出．與謀曰及．不與謀曰會．赤狄侵晉．取向陰之禾．鄭及晉平．公子宋之謀也．故相鄭伯以會．

<a name="07Xuan07Zhuan03">[宣07傳03]</a> 冬．盟于黑壤．王叔桓公臨之．以謀不睦．晉侯之立也．公不朝焉．又不使大夫聘晉人止公于會．盟于黃父．公不與盟．以賂免．故黑壤之盟不書．諱之也．

