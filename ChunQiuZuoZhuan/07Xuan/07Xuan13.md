# 宣公十三年

## 經 <a name="07Xuan13Jing"></a>

<a name="07Xuan13Jing01">[宣13經01]</a> 十有三年春．齊師伐莒．

<a name="07Xuan13Jing02">[宣13經02]</a> 夏．楚子伐宋．

<a name="07Xuan13Jing03">[宣13經03]</a> 秋．螽．

<a name="07Xuan13Jing04">[宣13經04]</a> 冬．晉殺其大夫先縠．

## 傳 <a name="07Xuan13Zhuan"></a>

<a name="07Xuan13Zhuan01">[宣13傳01]</a> 十三年春．齊師伐莒．莒恃晉而不事齊故也．

<a name="07Xuan13Zhuan02">[宣13傳02]</a> 夏．楚子伐宋．以其救蕭也．君子曰．清丘之盟．唯宋可以免焉．

<a name="07Xuan13Zhuan03">[宣13傳03]</a> 秋．赤狄伐晉．及清．先縠召之也．

<a name="07Xuan13Zhuan04">[宣13傳04]</a> 冬．晉人討邲之敗．與清之師．歸罪於先縠而殺之．盡滅其族．君子曰．惡之來也．己則取之．其先縠之謂乎．清丘之盟．晉以衛之救陳也．討焉．使人弗去．曰．罪無所歸．將加而師．孔達曰苟利社稷．請以我說．罪我之由．我則為政．而亢大國之討．將以誰任．我則死之．

