# 宣公十七年

## 經 <a name="07Xuan17Jing"></a>

<a name="07Xuan17Jing01">[宣17經01]</a> 十有七年春．王正月．庚子．許男錫我卒．丁未．蔡侯申卒．

<a name="07Xuan17Jing02">[宣17經02]</a> 夏．葬許昭公．葬蔡文公．

<a name="07Xuan17Jing03">[宣17經03]</a> 六月．癸卯．日有食之．己未．公會晉侯．衛侯．曹伯．邾子．同盟于斷道．

<a name="07Xuan17Jing04">[宣17經04]</a> 秋．公至自會．

<a name="07Xuan17Jing05">[宣17經05]</a> 冬．十有一月．壬午．公弟叔肸卒．

## 傳 <a name="07Xuan17Zhuan"></a>

<a name="07Xuan17Zhuan01">[宣17傳01]</a> 十七年春．晉侯使郤克徵會于齊．齊頃公帷婦人使觀之．郤子登．婦人笑於房．獻子怒．出而誓曰．所不此報．無能涉河．獻子先歸．使欒京廬待命于齊．曰．不得齊事．無復命矣．郤子至．請伐齊．晉侯弗許．請以其私屬．又弗許．齊侯使高固．晏弱．蔡朝．南郭偃．會．及斂盂．高固逃歸．

<a name="07Xuan17Zhuan02">[宣17傳02]</a> 夏．會于斷道．討貳也．盟于卷楚．辭齊人．晉人執晏弱于野王．執蔡朝于原．執南郭偃于溫．苗賁皇使．見晏桓子．歸言於晉侯曰．夫晏子何罪．昔者諸侯事吾先君．皆如不逮．舉言群臣不信．諸侯皆有貳志．齊君恐不得禮．故不出．而使四子來．左右或沮之．曰．君不出．必執吾使．故高子及斂盂而逃．夫三子者曰．若絕君好．寧歸死焉．為是犯難而來．吾若善逆彼．以懷來者．吾又執之．以信齊沮．吾不既過矣乎．過而不改．而又久之．以成其悔．何利之有焉．使反者得辭．而害來者．以懼諸侯．將焉用之．晉人緩之．逸．

<a name="07Xuan17Zhuan03">[宣17傳03]</a> 秋．八月．晉師還．范武子將老．召文子曰．燮乎．吾聞之．喜怒以類者鮮．易者實多．詩曰．君子如怒．亂庶遄沮．君子如祉．亂庶遄已．君子之喜怒．以已亂也．弗已者．必益之．郤子其或者欲已亂於齊乎．不然．余懼其益之也．余將老．使郤子逞其志．庶有豸乎．爾從二三子．唯敬．乃請老．郤獻子為政．

<a name="07Xuan17Zhuan04">[宣17傳04]</a> 冬．公弟叔肸卒．公母弟也．凡大子之母弟．公在曰公子．不在曰弟．凡稱弟．皆母弟也．

