# 宣公九年

## 經 <a name="07Xuan09Jing"></a>

<a name="07Xuan09Jing01">[宣09經01]</a> 九年春．王正月．公如齊．公至自齊．

<a name="07Xuan09Jing02">[宣09經02]</a> 夏．仲孫蔑如京師．齊侯伐萊．

<a name="07Xuan09Jing03">[宣09經03]</a> 秋．取根牟．

<a name="07Xuan09Jing04">[宣09經04]</a> 八月．滕子卒．

<a name="07Xuan09Jing05">[宣09經05]</a> 九月．晉侯．宋公．衛侯．鄭伯．曹伯．會于扈．晉荀林父帥師伐陳．辛酉．晉侯黑臀卒于扈．

<a name="07Xuan09Jing06">[宣09經06]</a> 冬．十月．癸酉．衛侯鄭卒．宋人圍滕．楚子伐鄭．晉郤缺帥師救鄭．陳殺其大夫洩冶．

## 傳 <a name="07Xuan09Zhuan"></a>

<a name="07Xuan09Zhuan01">[宣09傳01]</a> 春．王使來徵聘．

<a name="07Xuan09Zhuan02">[宣09傳02]</a> 夏．孟獻子聘於周．王以為有禮．厚賄之．

<a name="07Xuan09Zhuan03">[宣09傳03]</a> 秋．取根牟．言易也．滕昭公卒．會于扈．討不睦也．陳侯不會．晉荀林父以諸侯之師伐陳．晉侯卒于扈．乃還．

<a name="07Xuan09Zhuan04">[宣09傳04]</a> 冬．宋人圍滕．因其喪也．陳靈公與孔寧．儀行父．通於夏姬．皆衷其衵服以戲于朝．洩冶諫曰：「公卿宣淫．民無效焉．且聞不令．君其納之．」公曰：「吾能改矣。」公告二子．二子請殺之．公弗禁．遂殺洩冶．孔子曰：「詩云．民之多辟．無自立辟．其洩冶之謂乎！」

<a name="07Xuan09Zhuan05">[宣09傳05]</a> 楚子為厲之役故．伐鄭．晉郤缺救鄭．鄭伯敗楚師于柳棼．國人皆喜．唯子良憂．曰．是國之災也．吾死無日矣．

