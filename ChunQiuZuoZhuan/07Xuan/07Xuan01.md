# 宣公元年

## 經 <a name="07Xuan01Jing"></a>

<a name="07Xuan01Jing01">[宣01經01]</a> 元年春．王正月．公即位．公子遂如齊逆女．

<a name="07Xuan01Jing02">[宣01經02]</a> 三月．遂以夫人婦姜至自齊．

<a name="07Xuan01Jing03">[宣01經03]</a> 夏．季孫行父如齊．晉放其大夫胥甲父于衛．公會齊侯于平州．公子遂如齊．

<a name="07Xuan01Jing04">[宣01經04]</a> 六月．齊人取濟西田．

<a name="07Xuan01Jing05">[宣01經05]</a> 秋．邾子來朝．楚子．鄭人．侵陳．遂侵宋．晉趙盾帥師救陳．宋公．陳侯．衛侯．曹伯．會晉師于棐林．伐鄭．

<a name="07Xuan01Jing06">[宣01經06]</a> 冬．晉趙穿帥師侵崇．晉人．宋人．伐鄭．

## 傳 <a name="07Xuan01Zhuan"></a>

<a name="07Xuan01Zhuan01">[宣01傳01]</a> 元年春．王正月．公子遂如齊逆女．尊君命也．

<a name="07Xuan01Zhuan02">[宣01傳02]</a> 三月．遂以夫人婦姜至自齊．尊夫人也．

<a name="07Xuan01Zhuan03">[宣01傳03]</a> 夏．季文子如齊．納賂．以請會．晉人討不用命者．放胥甲父于衛．而立胥克．先辛奔齊．會于平州．以定公位．東門襄仲如齊拜成．

<a name="07Xuan01Zhuan04">[宣01傳04]</a> 六月．齊人取濟西之田．為立公故．以賂齊也．宋人之弒昭公也．晉荀林父以諸侯之師伐宋．宋及晉平．宋文公受盟于晉．又會諸侯于扈．將為魯討齊．皆取賂而還．鄭穆公曰．晉不足與也．遂受盟于楚．陳共公之卒．楚人不禮焉．陳靈公受盟于晉．

<a name="07Xuan01Zhuan05">[宣01傳05]</a> 秋．楚子侵陳．遂侵宋．晉趙盾帥師救陳宋．會于棐林．以伐鄭也．楚蒍賈救鄭．遇于北林．囚晉解揚．晉人乃還．晉欲求成於秦．趙穿曰．我侵崇．秦急崇必救之．吾以求成焉．

<a name="07Xuan01Zhuan06">[宣01傳06]</a> 冬．趙穿侵崇．秦弗與成．晉人伐鄭．以報北林之役．於是晉侯侈．趙宣子為政．驟諫而不入．故不競於楚．

