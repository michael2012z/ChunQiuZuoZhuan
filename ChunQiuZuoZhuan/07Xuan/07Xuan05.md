# 宣公五年

## 經 <a name="07Xuan05Jing"></a>

<a name="07Xuan05Jing01">[宣05經01]</a> 五年春．公如齊．

<a name="07Xuan05Jing02">[宣05經02]</a> 夏．公至自齊．

<a name="07Xuan05Jing03">[宣05經03]</a> 秋．九月．齊高固來逆叔姬．叔孫得臣卒．

<a name="07Xuan05Jing04">[宣05經04]</a> 冬．齊高固及子叔姬來．楚人伐鄭．

## 傳 <a name="07Xuan05Zhuan"></a>

<a name="07Xuan05Zhuan01">[宣05傳01]</a> 五年春．公如齊．高固使齊侯止公．請叔姬焉．

<a name="07Xuan05Zhuan02">[宣05傳02]</a> 夏．公至自齊．書過也．

<a name="07Xuan05Zhuan03">[宣05傳03]</a> 秋．九月．齊高固來逆女．自為也．故書曰．逆叔姬．即自逆也．

<a name="07Xuan05Zhuan04">[宣05傳04]</a> 冬．來．反馬也．楚子伐鄭．陳及楚平．晉荀林父救鄭伐陳．

